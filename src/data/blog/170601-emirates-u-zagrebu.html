Od danas 1.6.2017. Zagreb i Dubai su povezani dnevnim letovima aviokompanije Emirates. Baš na vrijeme da si isplanirate godišnji odmor u Ujedinjenim Arapskim Emiratima. Karta će vas koštati od nekakvih 400 € na dalje, a na AirBnB-u sam našao hrpu prekrasnih stanova za neke normalne cijene, pa ko voli nek izvoli.

No koncentrirajmo se na fotografski dio cijele priče. Kako je običaj u avijaciji posebni događaji poput prvog leta na nekoj liniji se moraju dobro zaliti, pa je Zračna luka Franjo Tuđman tako dočekala i ovaj Boeing 777-300 ER. Dva vatrogasna vozila sa strane vodenim topovima naprave luk iznad aviona u znak pozdrava, a kako to do sada nisam fotkao ovo je bila idealna prilika kad su već poslali pozivnicu za spottere.

Grupiranje je bilo kod tornja, pa pregled i ukrcavanje na bus koji nas je odbacio do novog terminala. Ali prije nego smo došli do novog terminala morali smo napraviti malu pauzu jer spustila se rampa. Kakva rampa pitate se. Pa ona koja sprječava da se zabijete u Migove dok idete od starog terminala prema novom. Da, nije se bas razmišljalo i koordiniralo kad se projektiralo.

Kako to već ide vrijeme je nikakvo, opet točno u podne, a prva pozicija za fotkanje na kojoj nas je bus ostavio je bila u rep aviona s terminalom u pozadini, ali u kontralihtu sto je uz ostale uvjete ravno katastrofi za fotkati. Jedan od kolega je uvjerio vozača da nas odbaci malo niže kako bi ipak fotkali avion s prednje strane i izbjegli direktno sunce u objektiv. No ni to nije bilo idealno jer smo bili na nekom šodranom putu iza nekakvog drača. Da situacija bude gora po nas drugi bus s novinarima i ostatkom spottera je stao na asfaltu direktno ispred vatrogasaca i aviona. Diskriminacija viknuše strana u draču.

Neki su se probali probiti kroz tu travu ali vozač busa se strogo držao naputka da se ne udaljavamo od busa tako da je pokušaj grupiranja neslavno propao. Zašto je tome tako vjerojatno nitko ne zna.

Za ovo fotkanje je čak bio organiziran i foto natječaj, doduše bez ikakvih detalja, pravila, tehničkih uvjeta, nagrada...

Bilo kako bilo drago mi je da sam i to vidio pa čak i u ne tako idealnim uvjetima. Oni sretniji spotteri i novinari su poslije ušli i u sami avion te bili na stajanci dok smo mi samo mahali iz busa na odlasku.

Galerija je prošarana svime jer nema smisla par skoro identičnih fotki špricanja stavljati.

&nbsp;

[gallery link="file" columns="4" ids="24299,24300,24298,24302,24301,24303,24304,24305,24310,24307,24309,24308,24290,24291,24292,24293,24294,24295,24296,24297,24306"]