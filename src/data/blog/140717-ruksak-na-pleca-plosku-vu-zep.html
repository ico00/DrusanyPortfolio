
<h4>Ruksak na pleča, plosku vu žep, odi buš videl kak život je lep</h4>


&nbsp;

<em>"Kaj ti sve pakiraš od foto opreme kad putuješ avionom"</em>, pita mene neki dan frend, pa evo i javnog odgovora u nadi da ću čuti i neki vaš savjet i borbeni komplet.

&nbsp;
<p style="text-align: center;">    </p>
&nbsp;

U ovom slučaju je dobro kada nemate puno opreme pa je i to foto pakiranje olakšano. Odabir opreme naravno ovisi o tome kaj bi fotkali. Ako su to ulični portreti onda vam vjerojatno neće puno pomoći fisheye, nego ćete uzeti portretni objektiv, ali vratimo se mi na moju torbu i pitanje s početka.

Ajmo korak po korak

&nbsp;
<ul>
	<li><strong>Lowepro Mini Trekker AW</strong>.</li>
</ul>
Osnova mog pakiranja je gore navedeni foto ruksak dimenzija 37 x 28 x 12.5 cm, težine 1.3 kg sa pripadajućom kabanicom koja je po meni obavezna za putovanja jer nikad ne znaš kad će nebo zaplakati. Dimenzije su vrlo važne jer ruksak svakako želite imati sa sobom dok ulazite u avion i ne želite ga dati kao običnu prtljagu jer mi je žao gledati i kako se osoblje nabacuje sa koferima di mi je roba, a ne da mi baca foto opremu naokolo. Svaka kompanija ima svoje dimenzije za ručnu prtljagu, ali ja sam sa ovim ruksakom bez problema ušao u svaki avion (Croatia Airlines - <span style="color: #111a35;">55 x 40 x 20 cm do 8 kg</span>, EasyJet - 50 x 40 x 20 cm, RyanAir - <span style="color: #111a35;">55 x 40 x 20 cm do 10 kg</span>). Ruksak možete staviti u pretinac iznad sjedala, ali ja ga uvijek držim ispod sjedala gdje neće otplahutat, a aparat je pri ruci ako zatreba.

&nbsp;
<ul>
	<li><strong>Aparat</strong></li>
</ul>
<img class="aligncenter size-full wp-image-14285" src="/uploads/wordpress/2014/07/Canon_EOS_5D_Mark_II_with_50mm_1.4_edit1.jpg" alt="" width="550" height="479" />
<p style="text-align: center;"><span style="font-style: italic;">Foto: </span>Charles Lanteigne / Wikimedia Commons</p>
&nbsp;

Imam samo jedan aparat pa je logično da samo jedan i uzmem, ali čak i da ih imam više ne bi nosio backup jer mi je cilj putovanja uživanje uz fotkanje, a ne hodanje sa 30 kila na leđima i robovanje tehnikalijama.

Gledajući fotke iz Londona koji sam obišao sa Canonom 7D jako mi je drago da sam prešao na full frame i <strong>5D MK II</strong> jer mi je razlika između fotki velika, pogotovo onih noćnih. Naravno prednost ide na stranu petice.

&nbsp;
<ul>
	<li><strong>Objektivi</strong></li>
</ul>
Početnici i amateri će uvijek tražiti onaj jedan savršeni all around objektiv koji pokriva sve, od zuma do blende, ali ja takav još nisam vidio, a pogotovo ne po nekoj pristupačnoj cijeni. Tako da u torbu obavezno stavim širac <strong>Canon 17-40 f/4 L</strong> koji mi je našerafljen 90% vremena na putovanju i <strong>Canon 70-200 f/2.8 L</strong> koji koristim rijetko, dakle onih ostalih 10% ali se uvijek isplati. Bilo zbog odlaska u ZOO ili nekakvog uličnog portretiranja ili pak nekih zanimljivih detalja.

Iako obožavam svoj 135 f/2 neću ga nositi na putovanja kao niti 50 f/1.8 jer mi objektivi te namjene nisu nužni.

&nbsp;

Kada bi morao kupiti i nositi samo jedan objektiv vjerojatno bi to bio <strong>Canon 24-105  f/4 L IS </strong>kojeg većina ljudi hvali i koji na FF ima zadovoljavajući raspon i za ulicu i za detalje i portrete. A ako bi morao odabrati samo jedan koji imam ostao bi na šircu jer kad dođete u  novi grad uvijek ćete htjeti uslikati neku poznatu crkvu, muzej, zgradu, dvorac... a za to treba širine. Također puno je lakše fotkati u interijerima kad imate željenu širinu. A o selfijima da ne govorim :)

&nbsp;
<ul>
	<li><strong>Stativ</strong></li>
</ul>
<img class="aligncenter size-full wp-image-14075" src="/uploads/wordpress/2014/06/featured_image_61.jpg" alt="" width="474" height="218" />
<p style="text-align: center;"><span style="font-style: italic;">Foto: www.manfrotto.com</span></p>
&nbsp;

Do sada sam samo jednom nosio stativ na putovanje i to onaj plastični koji se pokazao kao katastrofalan izbor zbog svoje nepouzdanosti i ugrožavanje aparata. Na nanašanje pravog teškog stativa jednostavno nisam htio ni pomišljat pa sam tako nedavno kupio mali sklopivi Manfrotto BeFree stativ o kojem sam pisao <a href="http://foto.drusany.com/2014/06/26/manfrotto-befree/" target="_blank">ovdje</a>, pa si pogledajte detalje o njemu.

&nbsp;
<ul>
	<li><strong>Ostala foto oprema</strong></li>
</ul>
<strong>Fleš</strong> ostavljam doma skupa sa ostatkom objektiva, dosvjetljivače i ostale pizdarije također zaboravite. Ono kaj vam treba su <strong>kartice, baterije i polarizator</strong>.<strong> </strong>Nikako nemojte zaboraviti ni <strong>čitač kartica, punjač i kabel. </strong>Svaka foto torba bi trebala sadržavati i <strong>maramice za čišćenje objektiva</strong>, a preporučam i <strong>par običnih vrećica za zamrzavanje</strong> i gumica da improvizirate kabanicu za aparat i objektiv ako vas uhvati kiša vani a vama se baš fotka.

&nbsp;
<ul>
	<li><strong>Kompjuterizacija</strong></li>
</ul>
<img class="aligncenter size-full wp-image-14260" src="/uploads/wordpress/2014/07/macbook.jpg" alt="" width="580" height="338" />
<p style="text-align: center;"><span style="font-style: italic;">Foto: www.apple.com</span></p>
&nbsp;

Na put uvijek nosim i laptop kako bi na kraju svakog dana iskrcao fotke i krenuo u akciju slijedeći dan sa čistim karticama. Moj suputnik je <strong>13" MacBook Air</strong> koji je idealan za putovanja zbog svoje kilaže i dimenzija. Uz njega obavezno uzmem i <strong>eksterni hard disk</strong> na koji svakodnevno napravim kopiju fotki sa harda pa valjda neće oboje krepat ili nestat u slučaju bilo kakvog sranja.

&nbsp;
<ul>
	<li><strong>Upoznati lokalne zakone i običaje</strong></li>
</ul>
Mišljenja sam da se treba držati one stare "Kad si u Rimu ponašaj se kao Rimljanin". Dakle ako dođeš u arapske zemlje nemoj ženama dizat burke i slikat ih jer pod jedan, treba poštivat njihove običaje, a pod dva, poginut ćeš. U Šri Lanci je npr. zabranjeno fotografiranje pored spomenika i murala, ali toga se naravno rijetko tko pridržava pa se čude ako tu i tamo uhapsi kakva vjerska policija ili ih deportiraju iz zemlje ako imaju tetovažu Bude.

Nedavno smo svi čitali o debilnom zakonu u Mađarskoj kojim se brani foktanje ljudi na ulici bez njihovog odobrenja.

Ako fotkate zabavljače na ulici bilo bi korektno da im ubacite nekaj i u škrabicu. To se odnosi i na ribare koji poziraju za vas u Šri Lanci ili klince u Tunisu koji vam dofuraju pustinjsku lisicu da se fotkate s njom.

Nemojte se čuditi kad vam kažu da se Eiffelov toranj ne smije fotkat noću ili da ne smijete fotkat neku banku ili neki drugi važniji objekt.

&nbsp;

Evo i nadopune vezane za Eiffelov toranj, pa si ju tumačite kako želite:

"Q : Is the publishing of a photo of the Eiffel Tower permitted?

A : There are no restrictions on publishing a picture of the Tower by day. Photos taken at night when the lights are aglow are subjected to copyright laws, and fees for the right to publish must be paid to the SNTE."

&nbsp;

U nekim zemljama policija baš nije sretna kad ih se fotka dok npr. u Londonu Bobija praktički možete potegnuti za uho, a on će vam pozirati tako da tu treba biti oprezan da ne bi vikali "I'm a photographer not a terrorist".

&nbsp;
<ul>
	<li><strong>Opreza nikad dosta</strong></li>
</ul>
Ako oko vrata imate skupu opremu dobro pazite na nju jer su turisti omiljena meta za lokalne lopine, kao što se može vidjeti i na ovom videu. Ja uglavnom jednom rukom uvijek držim aparat ili objektiv i pokušavam baš ne zujati okolo ko zadnji Čeh.

&nbsp;

<iframe src="//www.youtube.com/embed/4YWaloz-Duw?rel=0" width="640" height="360" frameborder="0" allowfullscreen="allowfullscreen"></iframe>

&nbsp;

U Barceloni vas konstantno upozoravaju na džepare i one kaj se zalete pa u trku ukradu kaj mogu i nastave još brže trčati. E kako bih izbjegao dodatno znojenje i trčanje po španjolskom suncu dok sam sjedio u kafiću sam stavljao ruksak na pod i provukao remen ispod stolca tak da ga nije bilo moguće maznuti u trku, a aparat je uvijek bio spremljen dok nisam fotkao. A za džepare sam se dovinuo spajanju ona dva držača na ciferšlusima sa običnom žicom koja služi za spajanje kablova. Fino se spoje ona dva držača, pa rupa na rupu i žica kroz njih pa ju malo zamotat i to je to. Pa ti odmataj mamu ti lopovsku. Naravno ima i inteligentnije rješenje u obliku lokota koje imate na koferima.

&nbsp;
<ul>
	<li><strong>Geotaging i opisivanje fotografije</strong></li>
</ul>
Kada nekad gledam stare fotke ne mogu se uvijek sjetiti točne lokacije gdje su snimljene i to me zna pošteno naživcirat pa sam tako bio oduševljen kada su počeli stavljati <strong>GPS</strong> u aparate, ali mi je oduševljenje brzo splasnulo kada sam čuo da taj GPS pocica bateriju ko gladna beba mamu – brzo i bolno.

Alternativa je iPhone (ne znam kako drugi mobiteli funkcioniraju pa neću ni pisat) koji fotki doda i GPS lokaciju. Naravno da ne predlažem da sve snimate iPhoneom zbog GPS-a nego okinite jednu fotku po lokaciji da dobijete koordinate koje poslije možete ukucati na sve fotke u PhotoMechanicu ili nekom drugom programu.

Ako imate Mac onda nakon putovanja napravite novi Event u iPhotou, iskrcate fotke s iPhonea i kliknete na Map pa će on automatski učitati GPS za svaku fotku i dodati odgovarajuću ikonu za lokaciju. Jako zgodna stvar ako vas zanima gdje je kaj i ovako vizualno na karti.

Napominjem da nisam probao radi li geotagiranje i sa third party foto aplikacijama.

&nbsp;

Ako vas kao i mene zanima to kaj fotkate i želite nekaj i zapamtiti i naučiti o mjestu na kojem ste bili onda predlažem da si bilježite zanimljive lokacije i pišete nekakve napomene.

&nbsp;

Opet ću spomenuti iPhone i jednu njegovu aplikaciju po imenu <strong>Snap-It-Notes</strong>. Ova aplikacija objedinjuje Notes i fotke odnosno omogućava da zakačite fotku i ispod nje pišete kaj vas zanima. Tako npr. ja dođem u Parc de la Ciutadella, opalim fotku sa iPhoneom (da bi dobio gore spomenute koordinate), onda otvorim Snap-It-Notes, zakačim tu fotku i ispod si pišem i dopisujem detalje koji me zanimaju, koje čujem usput, pročitam na tabli i sl. Na kraju puta možete imati hrpu ilustriranih korisnih informacija.
<img class="aligncenter size-full wp-image-14273" src="/uploads/wordpress/2014/07/photo-2.jpg" alt="" width="640" height="504" />

&nbsp;
<ul>
	<li><strong>Prelazak granice</strong></li>
</ul>
Eto već je prošla godina kako se morate opterećivati da li prijaviti ili ne svoju foto opremu na granici pri izlasku i ulasku u zemlju. Govorim naravno ako putujete unutar EU. 95% ljudi nije niti prije prijavljivalo opremu jer kao nisu me nikad pitali pa neće ni sada iako je dovoljno da vam jednom zakompliciraju život pa da požalite.

Za putovanje van granica EU i dalje preporučujem da si isprintate popis opreme sa serijskim brojevima i datumom odlaska i povratka i svojim generalijama na komad papira pa to ovjerite kod carinika. To je posao od jedne minute koji vas može spasiti neugodnosti i eventualnih problema na povratku doma.

&nbsp;

Nemam baš više nekih mudrosnica oko foto putovanja, a ako mi se nešto ukaže u snu budem dopisao. I svaki vaš savjet je naravno dobro došao.

Sretan put!

&nbsp;