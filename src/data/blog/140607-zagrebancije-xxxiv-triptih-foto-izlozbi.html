Treće Zagrebancije za redom, to se još nije dogodilo. Istina da nisam neko vrijeme fotkao druge stvari, ali je isto tako istina da je Zagreb konačno oživio i da ima puno događanja na sve strane. Ovaj post ne govori o aktualnom uličnom festivalu Cest is d best ili nekom drugom turističkom događanju, danas ću se dotaknuti foto izložbe. I to ne jedne nego tri komada. I sve tri u jednom danu. U isto vrijeme u gradu izlažu tri velikana hrvatske fotografije. Pripadnici stare garde Mio Vesović i Ivo Pervan, i jedan iz mlađe generacije, Davor Rostuhar. Idemo redom kojim sam ih posjetio.


<h4>MIO VESOVIĆ: Zagreb, volim te</h4>
&nbsp;

Za Milislava odnosno Miu Vesovića znam cijeli život. Često ga je tata spominjao, često smo gledali njegove fotke. Kao tinejđer sam ga zavolio u onoj svojoj početnoj rock and roll fazi kad sam saznao da je bio Štulićev šulkolega, a u sjećanje mi se zauvijek urezala ona naslovnica Filigranskih pločnika koju je Mio snimio. U stvari većinu poznatijih Štulićevih portreta je snimio upravo Vesović. Posebno su me fascinirale fotografije iz doba Poleta na kojima sam upoznavao Zagreb tog fascinantnog novovalnog doba. I naravno među njegovim najpoznatijim fotkama je performans Toma Gotovca "Zagreb, volim te" po kojem je ova izložba i dobila ime.

&nbsp;

Za izlžbu sam saznao slučajno, na fejsbuku je bio neki link sa gorespomenutim Azrinim coverom, pa sam poslije vidio i one Gotovčeve fotke kao i Tileta kako nam maše sa zadnjeg sjedišta. I tako sam pun očekivanja krenuo prema foajeu HNK kako bi guštao u fotkama. Ali već na ulazu upitnik nad glavom. Nigdje nikakve oznake, nigdje najave ni reklame. Provjeravam još jednom na netu i potvrđujem si da je izložba postavljena. Unutra pitam portira koji nas ljubazno upućuje na info pult gdje nas još ljubaznije mladić koji je prvo bio u čudu kaj pitamo za izložbu upućuje na svoju kolegicu koja će nas odvest do foajea. I tako i bi. Mlada dama korak po korak s nama pa gore do foajea. A kad tamo polumrak, nigdje nikoga, vrata zatvorena i čistačice glancaju okolo i navažaju smeće. Mlada dama nas prati u stopu kao one tete u dućanima koje se boje da ćemo nekaj ukrast. Ali ja krenuo na jednu stranu žena na drugu pa je odustala od pratnje i sjela se. Ali u tom malom prostoru razočaranja velikoga. Tri fotke na kojima Gotovac paradira, dva velika hommagea Kniferovom meandru na Branimirovoj i ono kaj mi se činilo kao da oprostite zajebancija. Preko nekoliko mutnih fotki otvorenja Bandićevih fontana ako se ne varam. Ali kad kažem mutne ne mislim mutnjikava fotka malo van fokusa, nego noćna fotka duge ekspozicije snimana iz ruke dok se aparat trese.  I tako nakon par minuta u nevjerici odlazimo van.

Katalog izložbe nisam vidio


<h4>IVO PERVAN: Zagreb u objektivu Ive Pervana</h4>
&nbsp;

S malo više očekivanja odlazimo do slijedeće stanice, a to je bio Umjetnički paviljon na Tomislavcu u kojem izlaže Ivo Pervan. Tamo situacija osjetno bolja. Već na ulazu u paviljon visi velika reklama za izložbu pa smo barem sigurni da ćemo nešto naći. U lijepom mi je sjećanju ostala izložba Stevea McCurrya koju sam ovdje pogledao i zaključio da je ovo idealan izložbeni prostor u gradu. Na ulazu očekujem da ćemo platiti karte, ali izložba je besplatna. Cura na blagajni je spominjala da su zatvorena krila i da su između dvije izložbe. Dakle i tu je situacija malo ogoljena, ali nema veze, idemo vidjeti kaj se nudi.

&nbsp;

Ime Ive Pervana ćete uz Damira Fabijanića i još koje najčešće vidjeti po raznim materijalima koji promoviraju Hrvatsku i definitivno je jedno od par imena koje ćete spomenuti kada krenete nabrajati najpoznatije hrvatske fotografe.

&nbsp;

U umjetničkom paviljonu je postavljena izložba radnog naziva "Zagreb u objektivu Ive Pervana", a broji ako sam dobro pobrojao oko 40 fotografija velikog formata. Lijepe fotke lijepog grada na lijepom mjestu mogu se nazvati uspješnom izložbom. Šteta kaj nisu bila otvorena i krila pa da i obim fotografija može biti veći jer Pervan ih sigurno ima.

Ni ovdje nisam vidio katalog.


<h4>DAVOR ROSTUHAR: Hrvatska iz zraka</h4>
&nbsp;

I za šećer na kraju smo ostavili šetnju do Džamije odnosno Hrvatskog društva likovnih umjetnika u kojem je moj vršnjak Davor Rostuhar postavio fascinantnu izložbu "<a href="https://www.facebook.com/hrvatskaizzraka" target="_blank">Hrvatska iz zraka</a>". Rostuhar je jako zanimljiv lik, putnik, pisac i fotograf, sve u jednom. Pročitao sam sve njegove knjige i pogledao bezbroj njegovih fotografija...nekoliko puta. Za nas uredske štakore on je idealan način za upoznati svijet. Zavališ se negdje sa njegovom knjigom i proživljavaš avanture ili na biciklu prema Egiptu ili po neotkrivenim džunglama.

&nbsp;

Čovjek piše i pisao je za mnoge publikacije, ali definitivno treba izdvojiti Meridijane i National Geographic. Upravo je u suradnji sa NG-om i realizirao ovu izložbu na čijem je snimanju radio 7 godina. Upad na izložbu je simboličnih 20kn, a u Džamiji će vas dočekati 200 fotografija velikog formata. Neka mjesta nećete prepoznati jer su naravno snimana iz zraka, a ona koja prepoznate će vas također zadiviti jer je svaka posebna, bilo to zbog magle koja je okovala zagrebačku katedralu ili pak odvojila Motovun od zemlje. U svakom slučaju svaka je posebna.

&nbsp;

Nakon što završite glavni vanjski krug ulazite u tzv. bačvu gdje je postavljena dodatna hrpa fotografija, a sa vrha se na donji nivo projecira izložba preko projektora što izgleda fascinantno. Za razliku od prve dvije izložbe ovdje smo utrošili puno više vremena. Uz svaku fotografiju je i pisani dodatak pa tako dobijete kompletnu sliku onog što gledate.

&nbsp;

Na blagajni su ponuđene i sve Davorove knjige kao i katalog izložbe koji košta 25kn, ali i foto monografija Hrvatska iz zraka po promotivnoj cijeni od 200kn. Za knjigu od 3 kg i hrpom nevjerojatnih fotografija to je stvarno fer cijena koju sam ja naravno iskoristio. Možete ju kupiti na hrvatskom i engleskom jeziku.

&nbsp;

Kako su nas informirale cure sa blagajne izložba nakon Zagreba ima turneju po Jadranu i to na otvorenim prostorima što će sigurno biti prava turistička atrakcija. Usudio bih se reći da ovo nije samo foto izložba nego jedan veliki foto projekt koji će u naslijeđe ostaviti jednu prekrasnu foto monografiju.



Eto, jedan zanimljiv foto dan. Na putu HNK-Tomislavac-Džamija sam okinuo i neke fotke pa da malo nadopunim ovaj tekstualni dio.

&nbsp;

&nbsp;

[gallery columns="4" link="file" ids="13847,13848,13849,13850,13851,13852,13853,13854,13855,13856,13857,13858,13859,13860,13861,13862,13863,13864,13865,13866,13867,13868,13869"]