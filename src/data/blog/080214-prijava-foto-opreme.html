Ovo je česta tema na raznim forumima, news grupama i sl. foto okupljalištima. Trenutno je aktivna na grupi hr.rec.fotografija.digitalna, pa sam ću je pokušati  obraditi i ovdje.
Dakle ljude muči da li trebaju prijaviti foto opremu pri izlasku iz zemlje. Iskustva su razna. Netko redovno prijavljuje, netko niti ne zna da treba prijaviti, netko želi prijaviti ali carinik kaže da ne treba i sl.

Osobno sam samo dva puta iznosio opremu van Hrvatske i to su bila dva različita iskustva. Kada sam autom išao u Sloveniju, pitao sam carinika da li trebam prijaviti aparat, a on se samo nasmijao i odmahnuo. Onda sam mu rekao da imam pun ruksak, pa se malo uozbiljio i pogledao ruksak, ali je svejedno rekao da produžim. Tako sam i napravio. Na povratku sam rekao da nemam ništa za prijaviti i nikom ništa. Ali se ovaj carinik na povratku mogao zainatiti i tražiti papire za prijavu foto opreme. E onda bi ja njemu nekako morao dokazati da sam htio prijaviti opremu, ali da me njegov kolega ismijao. To bi naravno bilo nemoguće i vjerojatno bi mi nabacio neku kaznu i sl.
Drugi put sam avionom išao do Amsterdama i na carini sam opet tražio obrazac za prijavu foto opreme, čovjek mi ga je uredno dao i rekao da upišem marku, model i serijske brojeve. To sam upisao i podcrtao, te napisao da je popis zaključen sa brojem 5. Carinik je to ovjerio, pitao me da li je sve kupljeno u Hrvatskoj i da li slikam za sebe ili profesionalno i na kraju je rekao da na povratku pokažem taj obrazac i da neću imati problema.

Dakle očito je da sve ovisi o cariniku. Ali što kaže zakon? Na stranici od Carine sam našao slijedeći link: „<a href="http://www.google.hr/url?sa=t&amp;source=web&amp;ct=res&amp;cd=2&amp;url=http%3A%2F%2Fwww.carina.hr%2FDokumenti%2FDownload.aspx%3Fargs%3Dp%252FJ8kewfQIh4RtusjfQt2PMdqM0uS8vQ3OfbARFyT%252F8%253D&amp;ei=55k4SuzIGcSb_Aal7unVDQ&amp;usg=AFQjCNEMkkpYS3QioD1H_B_KW2ZaaiEiWg&amp;sig2=PtTBkulrgv-bqnn8Z7qpcw" target="_blank">Naputak za provedbu carinskih postupaka radi ostvarivanja oslobođenja od plaćanja carine</a>“.
U točki 2c, predzadnji stavak kaže:

&nbsp;

<em>Kada putnik iznosi/unosi u/iz inozemstvo profesionalnu opremu, te vrednije ili neuobičajene predmete, pri izlasku/ulasku iz/u Republike Hrvatske, na graničnom prijelazu, prema ocjeni uredujućega carinskog službenika uputiti će se na popunjavanje obrasca “Popis robe” (formom određenoga u Prilozima 1 i 2 Naputka br 4/2006 za provedbu postupaka s gospodarskim učinkom), kojega dobiva od navedenog službenika. U njega se upisuju podaci o putniku, te detaljniji podaci o robi, te jedan po cariniku ovjereni primjerak služi putniku pri ponovnom uvozu/izvozu za dokazivanje istovjetnosti robe, odnosno razduženje privremenog izvoza/uvoza (pri čemu se popis evidentira u odgovarajući kontrolnik - 404 odnosno 424).</em>

&nbsp;

Prema ovom sve rasprave su nepotrebne. Dužni ste prijaviti (ako imate bolju opremu) i kraj priče.

Moj savjet je da si doma pripremite popis sa svojim podacima (ime, prezime, adresa, JMBG, br. putovnice) i sa popisom opreme (marka, model, serijski broj). Dodajte još i datum izlaska iz zemlje i svoj potpis i isprintajte ga u dva primjerka. Na izlasku recite cariniku da želite prijaviti opremu (inzistirajte ako treba). Vjerojatno će vam dati obrazac za prijavu pa samo prepišite opremu sa pripremljenog obrasca, ili će vam možda čak ovjeriti vaš popis. To je to, 5 minuta posla, a svi mirno spavaju.

Ukoliko imate još kakav savjet ili neki link na kakvo službeno objašnjenje, slobodno javite pa ću proširiti ovaj post.