Ne znam kako uopće početi pisati ovaj post. Nisam vješt u tragikomedijama, a otvaranje starog tunela najavljenog kao turistička atrakcija se može opisati jedino kao tragikomedija. Ne zato što je ideja oživljavanja tunela u tu svrhu loša nego zato što je drobljenje love (nje oko <strong>1,35 milijuna kuna</strong>) i pumpanje vijesti te veličanje tog projekta na žalost toliko tragično da postaje komično.

Neki od naslova su: <em>"Bit će lijepo i romantično"</em> ili pak <em>"Nova hit destinacija"</em>. Ima li čega romantičnijeg nego šetnje s curom po tunelu iz II svjetskog rata – sumnjam.

Za one neupućenije to je tunel koji spaja Mesničku i Radićevu, a napravljen je od strane Poglavnika u II svjetskom ratu kao sklonište. Kao takav je na žalost morao poslužiti i za vrijeme domovinskog rata, ali ga više volimo pamtiti po onom ludom <strong>Under City Rave</strong> partiju '93. o kojem malo stariji od mene pričaju.

&nbsp;

I sad su Mileni i njegovi pobočnici odlučili staviti ga u funkciju turističke hit destinacije što ponavljam nije loše na papiru, ali je u stvarnosti malo drugačije. Umjesto zanimljivog i sadržajnog prolaza dobili smo monotonu jednominutnu šetnju po valjda 350 m osvijetljenog, vlažnog, besadržajnog tunela.

&nbsp;

Dakle trenutno u tunelu nema apsolutno nikakvog sadržaja koji bi vas barem sekundu zadržao u njemu. Osim ako hladovina i vlaga nisu turistički mamac u ovo vruće sparno doba. Ne postoji čak ni tabla koja kaže kaj je taj tunel. Prestrašno.

&nbsp;

Doduše kaže šefica Turističke zajednice Grada Zagreba <strong>Martina Bienenfeld</strong> naravno da razmišljaju i o raznim super sadržajima poput modnih revija, koncerata izložbi i sl., čak su aplicirali i za <strong>EU fondove</strong>, ali ima vremena za to. Neka su oni to najavili, otvorili i pofotkali se, pa će u hodu vidjeti kako to unaprijediti. Lako će oni zatvoriti tunel pa opet nabaciti neke radove. Nama Zagrepčanima nije strana pojava npr. postavljanja novog asfalta pa kopanje instalacija, pa rušenje, pa opet novi asfalt, pa opet nove crte za parking i sl.

Te sadržaje bi trebala osmisliti TGZ i Grad Zagreb, ali ne morate se bojati, kontaktirat će se i struka. To bi nas trebalo smiriti jer svi znamo kad se kod nas kontaktira struka onda sve ide ko po loju. Npr. kontaktiraš struku i onda imaš stupiće po cijelom gradu o čemu je lijepo pisao kolega <a href="http://autoblog.marintomas.com/dobar-posao-sa-stupicima-zagreb-godisnje-potrosi-34-milijuna-kuna-na-stupice-koji-stite-od-nekulturnih-vozaca/">Tomaš</a>.

Kad smo kod koncerata i modnih revija i općenito velikog okupljanja u tunelu, pitajte partijanere iz spomenute '93. da li se sjećaju kiše koja pada u tunelu.

&nbsp;

Toliko najavljivana turistička atrakcija nema nikakvu oznaku da je tamo i ne znam kako bi neupućeni turist trebao ući u tunel osim igrom slučaja. Možda bi zaštitari na ulazu trebali biti indikacija turističke atrakcije?!

E kad smo kod zaštitara, jeste vidjeli kako su se htjeli riješiti dosadnih turista i prolaznika s hrpom pitanja pa su fino na komade kartona oko i u tunelu postavili svoje improvizirane putokaze. Dvojezične čak. Postavlja se pitanje zašto se dovelo do toga da zaštitari te nakaradne komade kartone kelje okolo. Da li se u tom milijunskom projektu nije moglo naći mjesta i za par putokaza? Da li stvarno nitko nije razmišljao o tome?

&nbsp;

Nisu razmišljali niti o video nadzoru u tunelu. Valjda će tu hodati samo pošteni akademici i kulturnjaci pa nitko neće zašarati neki grafit ili pustiti pesa da piša okolo.

&nbsp;

Pričalo se da se radilo na tome da se spriječi vlaga, ali na žalost nisu uspjeli u tome. Već sada nekoliko dana nakon otvorenja je dobar dio mokar kao nakon lagane kiše. Možda je ispod neka podzemna fontana koju će gradonačelnik spasiti i izvesti na površinu. Bumo vidli.

&nbsp;

Dodani su ovdje i <strong>WC</strong>-i ako vas stisne što cijenim, ali ih možda nije baš pametno stavljati u zatvoreni tunel u kojem čini mi se nema ventilacije. A rekao bih da čistačice ili slabije posjećuju ovaj punkt ili ne rade svoj posao najbolje.

&nbsp;

Ako dignete glavu vidjet ćete da su tu i nekakvi <strong>zvučnici</strong>. Kažu ljudi da tu svira neka instrumentalna muzika, ali dok sam bio tamo je valjda bila minuta šutnje. Baš nemam sreće.

&nbsp;

O odličnom planiranju govori i epizoda sa stanarima Radićeve kojima je ulaz u tunel u njihovom privatnom dvorištu. Naime oni tvrde da ih nitko nije kontaktirao i dogovorio se s njima o tome da im hrpa ljudi svakodnevno ima promenadu kroz dvorište pa su fino napravili balvanijadu, odnosno blokirali su prolaz paletama i starim prozorima. Dalje nećeš moći. Dok se to ne riješi na prolaz prema tom i još jednom izlazu je postavljena lijepa drvena greda koja valjda blokira prolaz. Baš su ostali bez onih ograda pa su skrojili letve.

Ali ta situacija će se sigurno riješiti jer kako kaže bog i otac grada Zagreba: <em>"Polako ćemo ljudski razgovarati, dogovarati, dok se ne dogovorimo. Ništa nećemo na silu. Dva mjeseca će ovo trajati. Ako se ne dogovorimo, onda ćemo ići pravnim sredstvima to riješiti, ali opet na fini način."</em>

&nbsp;

Moram upozoriti bicikliste da ne smiju voziti tunelom te će ih zaštitar upozoriti na to ako ih uspije uhvatiti. I to mi je OK, ne trebaju mi baš razni luđaci voziti slalom među ljudima, ali… Tunel je dovoljno širok da se mogla napraviti i jedna biciklistička staza koja sigurno ne bi smetala nikome. Uzalud vapaji Sindikata biciklista i običnih građana za postavljanjem normalnih staza po gradu kad se tu ne razmišlja glavom.

&nbsp;

Jedan od izlaza na koji sam uspio izaći je <strong>Art Park</strong> i zbog toga se isplatio posjet ovom tunelu jer sam vidio taj preuređeni park koji je bio na lošem glasu zbog narkića koji su se tam okupljali. Sada fakat izgleda lijepo i šareno. Crteži, suvenirnica, parkić za klince, kućica s cugom, klupice, izolacija, ekipa koja svira... Odlično.

&nbsp;

Drugi je izlaz na Ilicu i to je to. Za sada.

&nbsp;

Upad vam je <strong>besplatan</strong>, a tunel otvoren <strong>od 9 do 21</strong> pa se odite malo rashladiti i pogledajte to čudo da ne mislite da pretjerujem s negativnim kritkama.

&nbsp;

Šteta jer moglo je to biti fora mjesto. Idealan prostor za neke lijepe grafite poput onih u Branimirovoj, za svirke uličnih zabavljača, za neke video ili foto projekcije po zidovima. Zamislite npr. čist lijep tunel s recimo ogromnim muralom od <a href="http://lonac.blogspot.hr/">Lonca</a>, s 3D grafitom na podu, Kraljevi ulica vam sviraju u prolazu, a na jednom dijelu projektor vrti Tošine i Marijine fotke Zagreba, ekipa iz Zagrebačkog vremeplova se sprešetava… E onda otvoriš tunel i hvališ se.

&nbsp;

&nbsp;

[gallery link="file" columns="4" ids="21528,21529,21530,21531,21532,21533,21534,21535,21536,21537,21538,21539,21540,21541,21542,21543,21544,21545,21546,21547,21548,21549,21550,21551,21552,21553"]