<h2><span style="line-height: 1.5em;">Uvod</span></h2>
Uvijek su me privlačili tableti za crtanje i obradu, ali su prije cijene bile dosta visoke, previsoke za moj nivo korištenja koji se mogao svesti na igru. U međuvremenu se pojavila hrpa socijalnih i nekvalitetnih rješenja od par stotina kuna, ali mi je njihova kvaliteta izrade i korištenja bila na nivou igračke iz kinder jaja pa se nikad nisam odlučio za tu igru.

Zadnjih godina dosta je fotografa pokupovalo Wacomove tablete pa tako i prijatelj <a href="http://mariozupancic.com" target="_blank">Mario Župančić</a> koji mi ga je posudio nekoliko dana za probu. To je bilo dovoljno da opet zagrizem i odlučim se na kupovinu.
<p style="text-align: center;"><img class="aligncenter size-full wp-image-12353" alt="_MG_7791" src="/uploads/wordpress/2014/01/MG_7791.jpg" width="641" height="427" /></p>

<h2>Prvi dojmovi</h2>
Tako mi je sinoć na stol sletio <strong>Wacom Intuos 5 Touch Pro S</strong>. U biti se sada zove Intuos Pro S, ali je spoj svega navedenog. Dosta oznaka pa ću ih objasniti jednu po jednu. Za <strong>Wacom</strong> kažu da je jedna od boljih firmi na području tableta. <strong>Intuos</strong> je vrlo hvaljen i prodavan model dok njegova oznaka <strong>5</strong> označava da je to zadnji model. <strong>Touch</strong> govori sam za sebe, površina tableta služi kao veliki trackpad. <strong>Pro</strong> bi trebala biti oznaka za model sa wireless dodatkom, a <strong>S</strong> je small, odnosno njegova veličina (157mmx98mm aktivne površine).

Iako sam bio uvjeren da ću kupiti M, odnosno Medium varijantu, na kraju sam ipak kupio Small. Presudilo je uvjeravanje kolega da je S više nego dovoljan i naravno cijena. Što god ljudi govorili i dalje sam uvjeren da M nije prevelik, pogotovo ne na 27“ monitoru i pogotovo ne za crtanje. Ali isto tako potvrđujem da S nije toliko mali i da se i na njemu može komotno raditi. No krenimo od početka, od kutije.

Pakiranje Wacoma odskače od običnih proizvoda i malo vuče na Apple stil. Minimalistički, vizualno privlačan, sa dorađenim detaljima poput ručkice za prenošenje kutije ili zaštitnim kapicama na USB kabelu.

<img class="aligncenter size-full wp-image-12356" alt="_MG_7782" src="/uploads/wordpress/2014/01/MG_7782.jpg" width="641" height="427" />

<img class="aligncenter size-full wp-image-12358" alt="_MG_7785" src="/uploads/wordpress/2014/01/MG_7785.jpg" width="641" height="427" />

Sam proizvod je također na visokom nivou. Već na prvi pogled i opip odaje kvalitetu izrade. Svaki dio na jednakom nivou, od tableta do ergonomske olovke sa gripom i njenog držača koji je  ujedno i skladište za rezervne špice što je vrlo korisna i zgodna stvar.
<p align="center"><img class="aligncenter size-full wp-image-12354" alt="_MG_7800" src="/uploads/wordpress/2014/01/MG_7800.jpg" width="641" height="428" /></p>
U pakiranju dobijete i male prstene u boji za olovku kako bi ih razlikovali ako koristite njih više sa različitim špicama.

Nakon skidanja zadnjih drivera sa Wacomovog sitea i kratke instalacije uređaj je prepoznat i spreman za korištenje.

Nakon 5 min korištenja ugasio sam touch opciju jer je nemoguće normalno raditi sa olovkom dok je to upaljeno. Drugo vam ništa ne mogu preporučiti jer je sve stvar osobnog izbora i navika. Sve se može podesiti prema vašim željama, tako da bi to trebao biti prvi korak. Kad to sve sredite slijedi period privikavanja. Nekome je to jedan dan, nekome tjedan, a netko se nikada ne navikne. Meni je trebalo dva dana da mi prestane biti čudno. Nakon toga postaje sve bolje i jednostavnije. Ne planiram ići do te mjere da stavim miš u ladicu i sve radim sa tabletom, ali selekcije, brushanje, kloniranje i sl. je puno lakše raditi sa olovkom nego mišem. Olovka vam također može raditi kao ona drvena olovka s gumicom na vrhu pa dok ju zarotirate ona će brisat.
<p style="text-align: center;"><img class="aligncenter size-full wp-image-12355" alt="_MG_7793" src="/uploads/wordpress/2014/01/MG_7793.jpg" width="641" height="427" /></p>
Wireless opcija je odlična za smanjivanje gužve na uvijek pretrpanim radnim stolovima i komociju pri korištenju. Nakon par ciklusa punjenja ću vidjeti kolika je trajnost baterije, po papirima je 10 sati što je sasvim OK. Dodatni plus iz zalaganja je Wacom dobio sa malim dongleom, a ne onim gromadama koje strše iz kompjutera.
<p style="text-align: center;"><img class="aligncenter size-full wp-image-12357" alt="_MG_7794" src="/uploads/wordpress/2014/01/MG_7794.jpg" width="427" height="641" /></p>
&nbsp;
<h2>Kupovina</h2>
E da ne bude sve bajkovito pobrinuo se Hrvatistan. Moj prvi (naivni) plan je bio otići do našeg zastupnika i distributera za Wacom, platiti i otići doma sa kutijom pod rukom. Prvi problemi su krenuli sa nestašicom S modela kojeg nigdje nije bilo niti se znalo kada će doći. Kako kod zastupnika tako i kod ostalih dućana koji u biti provjeravaju stanje kod zastupnika pa povlače u svoje skladište. Još jedna zanimljivost tog dućana je da radi samo preko tjedna od 9-17h pa je malo na knap radnom narodu doći do njih i kupiti proizvod, a kamoli probati nešto.

Kako njima nije u interesu prodat nešto, nije se ni meni dalo zamarat s tim pa sam išao potražiti alternativu van granica glupe naše. Nije mi dugo trebalo da nađem dućan u Sloveniji sa svime na lageru, sa boljim modelom i nižom cijenom. Na žalost oni nemaju mogućnost plaćanja Masterom ili PayPalom pa su poslali predračun. Dođem ja tako (opet naivno) sa predračunom na kojem su svi potrebni podaci u Zagrebačku banku i kažem teti na šalteru da mi prebaci lovu s mog računa na ovaj. Eeee…da kako ja to mislim, da to ne može tako, da se to mora predati zahtjev za deviznim nalogom, da ga ja tražim sve podatke ove one. S upitnikom nad glavom joj kažem da na predračunu sve piše, da su svi podaci gore i da je to to. Ali ne, ja trebam ispuniti zahtjev za deviznim nalogom pa mi onda oni uzmu oko 150kn za to i onda se do 10 dana moji novci pacaju kod njih pa se onda smiluju i prebace Slovencu. Reko pusa, bok. Idem dok se još ne sjeti da me trebaju premlatiti dok čekam da se novci prebace.

Spojim se na stranicu od Slovenca i objašnjavam mu svoju problematiku, ali čovjek skoro pa da mi ne vjeruje. Kao pa kako, pa vi ste EU, to se samo prebaci Internet bankarstvom od doma, to košta 1€ a ne 150kn itd. I tako riječ po riječ dođemo do nečeg što se zove SEPA plaćanje. To je skraćenica za <a href="http://www.ecb.europa.eu/paym/sepa/html/index.en.html" target="_blank"> Single Euro Payments Area</a>  koje bi trebalo olakšati, pojeftiniti  i ubrzati bankovne transakcije unutar EU. Čovjek uredno prima uplate iz drugih zemalja preko SEPA uplatnice i problema nema. Idem ja sad gledati kako da i ja platim preko SEPA uplatnice i dolazim do slijedećeg zaključka. Tu opciju kod nas imaju samo dvije banke, OTP i Erste. Nalazim žrtvu koja ima račun u OTP banci i molim da mi izvrši uplatu. Eeee…sad slijedi još bolji dio. Oni za tu transakciju žele 80kn + 15€. Ništa mi nije bilo jasno pa sam osobno nazvao banku i pitao za detalje. Teta na telefonu ponavlja istu priču, daj pare. Rekoh ja da ne želim plaćati deviznim nalogom nego SEPA uplatom. Ali to vam je isto kaže ona. Reko kako isto kad ispred sebe imam otvoreno 20 članaka gdje se OTP banka hvali kako je uvela SEPA plaćanje i kako je to super i najbolje na svijetu. Kao imamo tu mogućnost, ali nisu još plaćanja usklađena kenj, srać, ser… Poanta je da postoji  rok prilagodbe do 31.10.2016. za zemlje koje imaju svoju valutu, a ne euro tako da će proklete banke do tada pljačkati ovaj napaćeni narod.

Naravno da ni njima nisam htio platiti tu pljačku pa sam odustao i od kupovine kod Slovenca i opet se vratio internetima. U par klikova dolazim do engleskog Amazona, nalazim tablet za <strong>1700kn</strong> odnosno još povoljnijoj cijeni (uključujući dostavu), naručujem, plaćam i čekam. Za dan i pol Wacom je došao iz Engleske do Hrvatskog Leskovca u UPS. Ali od tamo do mene je putovao 5 dana. Vjerojatno bi putovao i duže da nisam išao gledat tracking od paketa i vidio da me mudraci ne mogu naći jer nema adrese, pa broja telefona… Naravno odmah sam išao provjeriti da li sam to stvarno zaboravio, ali svi podaci su gore. Oni jednostavno nisu mogli naći ulicu iako je ucrtana na svim kartama i nalazi se uz glavnu cestu. Uspjeli su nekako doći do  adrese na kojoj ne živim 7 godina i na koju nikad ništa nisam naručivao preko interneta i tamo me tražili, uspjeli su naći broj telefona od moje mame, ali do mene nisu znali doći. Peti dan u 19:30 je zazvonio telefon. Vani je padala kiša i bio je mrak, rasvjeta u ulici slaba, ali UPS je uspio, dostavio je paket.