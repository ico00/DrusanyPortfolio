Nakon puno vremena konačno sam se obnovio po pitanju objektiva. Iako sam bio uvjeren da će mi slijedeći objektiv biti Canon 24-70 f/2.8 čime bi zaokružio onaj must have raspon od 17-200mm, odabir je ipak pao na 135mm f/2. Činjenica je da ta dva objektiva nemaju baš nekih sličnosti pa evo dvije stavke koje su prevagnule na stranu 135ice.
<h4></h4>
&nbsp;
<h4>Cijena</h4>
Otkako je izašao 24-70 MK II s polica dućana je praktički nestao MK I, a time je i cijena porasla u nebo odnosno do 16.589kn za gotovinu kod jednog našeg Canon partnera.
Novi 135mm u istom dućanu košta 8.502kn, dakle skoro duplo jeftiniji.
<h4></h4>
&nbsp;
<h4>Iskoristivost</h4>
24-70 se stvarno može koristiti na puno područja fotografije, ali kad pogledam kaj ja fotkam u zadnje vrijeme onda sam skužio da mi možda on i nije toliko nužan i da bi rađe neku egzotiku.
Većina ljudi s kojima sam pričao su 135mm povezivali sa portretnom fotografijom, ali on je više od toga. Prvenstveno me zanima za dvoranski sport poput rukometa, košarke i hokeja gdje se ovaj objektiv odlično snalazi, a vjerujem da ću i sve portrete klinaca raditi upravo s njim.

Kod fotkanja sporta me uvijek živcirala ona pozadina koju ne mogu odlijepiti od sportaša, a 135mm u dvorani to radi puno bolje od npr. 70-200 f/2.8. Na vanjskom terenu ili tenisu ću naravno i dalje sliniti za 300mm f/2.8, ali u dvorani ima milimetara taman koliko treba, brzine također dovoljno, a kad pogodi oštar je ko britva. Uz to vrlo je lagan i nema pola metra pa je vrlo ugodno fotkat s njim.
Mislim da o njemu dovoljno govori to što ga mnogi fotografi proglašavaju jednim od najboljih Canonovih objektiva ili da citiram Kena Rockwella „Lenses like these simply aren't available for Nikon, which is why so many professional photographers prefer Canon cameras”.

<a href="/uploads/wordpress/2013/11/135-2.jpg"><img class="size-full wp-image-11419 aligncenter" alt="135-2" src="/uploads/wordpress/2013/11/135-2.jpg" width="625" height="480" /></a>

&nbsp;
<h4>Kupovina</h4>
Možda smo ušli u EU, ali smo očito i dalje šupak svijeta. Ili nam barem tako naši trgovci nastoje prikazati. Nisam ljubitelj kupovine polovne opreme pa sam naravno probao iskombinirati kupovinu novog objektiva kod nas, ali to je i ovaj put bila nemoguća misija. Na lageru nema niti 135mm niti 24-70. Sve se to nešto čeka, naručuje, plaća avansno itd. I to naravno sve za cijene veće nego u ostatku EU.
Više mi se ne da razbijat glavu zašto to naši trgovci rade pa sam se primio interneta. Frend mi je poslao link na njemački dućan sa rabljenom foto opremom <a href="http://www.fotopro24.de" target="_blank">www.fotopro24.de</a> koji ima i svoj <a href="http://stores.ebay.de/FOTOPRO24" target="_blank">ebay shop</a>, a na lageru i više komada tražene 135ice. Odabrah onu u zehr gut stanju za 799€. Shipping DHL-om u Hrvatsku je dodatnih 30€. Pošteno platih u petak, Nijemac pošalje u subotu, poštar mi dođe u utorak, a objektiv je točno takav kako je opisan.

Pusa svim našim dućanima i šaljivdžijama sa Njuškala. Ušli smo u EU, dajte se saberite.


<h4>Update 19.12.</h4>
&nbsp;

Na žalost moram pisati update ovog posta. Kako sam spomenuo prije nikada ne kupujem ništa preko oglasa, a mrsko mi je i prodavat. Ali više faktora me ipak natjeralo na to. Zato sam odabrao trgovca sa više od 4000 prodanih artikala i sa 99,99% pozitivnim feedbackom pa se nadao da se neće baš na meni nešto prelomiti. Tu je opet isplivala moja poznata sreća pa nije sve bilo tako bajno. Međutim nisam imao posla sa hrvatskim trgovcima i likovima s Njuškala pa se stvar još mogla korigirati.

Naime gore spomenuti objektiv je ipak imao jednu veliku manu koju nisam odmah skužio. Manualni fokus nije radio. Kako ga u biti nikad ne koristim tako ga nisam odmah ni isprobao. Glupo, ali je tako.

Objektiv je inače normalno radio i bio bez tragova korištenja, ali ako sam platio zehr gut onda očekujem da radi i manualni fokus. Iako mi je bilo muka ujedno mi je bilo drago da sam kupovinu obavio preko ebaya i od njemačke firme pa sam polagao nadu u poštenje normalnih trgovaca. Tako je i bilo. Javio sam se prodavaču, objasnio problem i rekao da želim ili puni povrat novca ili isti objektiv koji je već imao na lageru. Čovjek se odmah složio i rekao da mu ovaj pošaljem natrag i da će mi refundirati poštarinu i poslati novi.

Drugi dan zovem DHL da pokupe objektiv međutim ubrzo odustajem od te varijante jer naš DHL nema mogućnost običnog slanja nego samo ekspresno, a ta igra košta oko 760 kn za ovaj objektiv.

Objašnjavam to Švabi, ali ovaj valjda misli da ga zajebavam jer je on istom službom poslao istu robu na istu udaljenost za 30€. Predlaže da mi uplati 100€ na račun da pa si popravim manualni fokus jer iz njegovog iskustva su to manji i lako otklonjivi kvarovi pa ne bi trebalo biti problema. Rekoh OK, ali idem ja provjeriti sa našim servisom da ne bi bilo nismo znali. Zovem onaj poznati servis u Hondlovoj, objašnjavam gospođi preko telefona o čemu je problem (vrtim prsten, a on ne fokusira) međutim brzo me prekida i pita što je to 135ica iako sam joj rekao da se radi o objektivu (čovjek bi pomislio da netko iz servisa zna o čemu pričam). Kada samo utvrdili da je to fiksni objektiv kojem ne radi manualni fokus onda smo došli do zaključka da je to ipak teško preko telefona te da bi se trebalo ostaviti kod njih da pogledaju. U međuvremenu je nakon dovikivanja sa serviserom rekla da bi to mogao biti USM koji košta oko 1500kn. USM je inače <i>AF (auto focus) driving motor </i>pa mi nije jasno kakve to veze ima sa manualnim fokusom, ali dobro nisam ja serviser. Pitam koliko je samo dijagnostika sve se nadajući da ipak nije USM. To pak košta 260kn. Sad reda radi pitam za radno vrijeme, ali tu je definitivno izgubila moj interes za suradnju. Servis radi do 16h prek tjedna, a vikendom ne rade. Znači trebao bi uzet godišnji, razbolit se ili zakasnit na posao da bi mi oni uzeli 1500kn. Fala, ali preskačem.

Opet kontaktiram Švabu, ovaj opet u nevjerici kad sam mu to sve objasnio. Uglavnom odustajemo od te kombinacije i vraćam mu objektiv običnom poštom i šaljem scan računa koji je iznosio oko 170kn. Čovjek uredno plaća trošak slanja i šalje novi objektiv. E sad.. ni ovaj nije cvijeće. Sve super radi, ali unutra nekaj kao da zvecka. Nemam više snage slat tam pa tražit novi pa ispitivat kaj je ili nije s njim. Švabo kaže da je on osobno za mene odabrao najbolji koji su imali i da ništa nije zveckalo. Idem snimiti filmić pa mu pošaljem. Vidjet ćemo kaj veli :)

&nbsp;
<h4>Update 20.01.</h4>
I tako ja odem na jednu tekmu Medveščaka, a par dana kasnije i na neko kućno snimanje. I vrag mi nije da mira, idem ja malo zavrtit manual fokus, pa vrtim ja tako par puta i hop…ponovno se otpustio pa sam opet počeo vrtit u prazno. I to se desilo na staru godinu tako da sam dobro prokleo sve kaj se proklet dalo.

Idem ja opet pisat Švabi, a ovaj put sam ubacio i trag sumnje da mi je poslao onaj isti objektiv jer mi baš nema smisla da 2 različita objektiva imaju taj isti problem nakon par sati korištenja. Naravno da sam zaboravio pofotkat serijski broj pa sad mogu samo nagađat.

Ovaj put moj Švabo, inače znan kao Alexander okrenuo ploču pa se pove onom da je napad najbolja obrana. Tako je ispalo da je do kvara došlo jer ja koristim zamjenske baterije pa moj aparat spali motor. Problem u Acinoj teoriji je da ja ne koristim zamjenske baterije niti je motor spaljen, samo ne radi manual fokus.

Paralelno sam se obratio i ebayu za savjet. Oni su odmah reagirali, ali na žalost nisam odmah otvorio case pa pomoć s njihove strane nije moguća iako moram priznat da su se potrudili i dali savjete kako to probat riješit izvan ebaya.

Zaključak: Još jednom sam si potvrdio da nikad ne trebam kupovat rabljenu opremu, ne zato jer to nema smisla, nego zato jer će se meni sigurno nešto zakomplicirati. Drugo je da nema poštenog trgovca. Treće je da proklinjem Alexandera na današnji i sve ostale dane. Četvrto, nemojte kupovat kod njega.