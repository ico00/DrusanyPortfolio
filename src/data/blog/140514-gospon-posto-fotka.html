Uuuu pa to je preskupo. Jel može za 100kn?

Ovakvih pitanja, ponižavanja i nadmudrivanja se naslušao svaki fotograf koji je barem nekoliko puta htio naplatiti fotkanje. Svi mi ćemo uvijek probati spustiti cijenu, ali masovnim širenjem digitalije i činjenicom da svaki panj u džepu ima mobitel sa fotićem je malo ozbiljniju fotografiju dovela na niske grane.

Uvijek će klijent imati nekog rodijaka ili susjedovog malog koji to može skoro pa besplatno napraviti. A opet on je iz nekog razloga zvao vas. Zašto onda taj susjedov mali to ne poškljoca na brzinu i malo se poigra u Photoshopu i svi sretni i zadovoljni? Da li mu se vaše fotke ipak više sviđaju ili je mislio da ćete biti još jeftiniji od malog Perice? Kad sam već spomenuo igru u Photoshopu, igra li se kirurg tamo malo skalpelom ili on neki vrag ipak radi? Igra li se  mehaničar alatom u garaži ili ipak ima neko znanje i iskustvo i radi posao? Zašto je rad u Photoshopu redovno nazvan igrom?! Pitajte beauty fotografe nakon 5 sati obrade jedne fotke da li su se dobro naigrali u Photoshopu i vjerojatno će vas umlatiti Wacomom i zabiti onu olovku u vaše beživotno tijelo.

No vratimo se sastanku sa našim potencijalnim klijentom. On bi dakle kvalitetu fotki koju je vidio na vašem webu, al bi to platio 100kn ili još bolje on bi kompenzirao…uz vašu nadoplatu. Vi pokušavate objasniti da je za tu fotku potrebno vremena, truda, opreme, znanja, iskustva…ali on čuje samo konačnu cijenu i pada u anafilaktički šok. Nakon što ste jadnika u zadnji čas spasili improviziranom traheotomijom nastavljate sa daljnjim pokušajem da mu objasnite kako to nije baš škljoc škljoc i da to nije igra i da bi vi od nečega trebali otplatiti tu opremu, a ne bi bilo loše ni da pojedete nekaj. Ne prolazi ni to pa pokušavate povući paralelu i postajete malo bezobrazniji. Postavljate pitanje kako mu nije puno tražiti 100€ za jedno noćenje u apartmanu koji je naslijedio od pokojne babe i u koji nije uložio ni kune. Kako mu je za vaših par sati posla užasno puno dati par stotina eura,a time ulaže u daljnju promociju babinog apartmana, a za jedno noćenje će bez problema uzeti 100€ i još će vam kao pravi ugostitelj Balkanac naplatiti i 5€ dnevno za klimu ako je ima. Ali kaj je 100€ po noći za luksuz koji dobijete. Tu su redom deke iz 2. svjetskog rata, umjetnički raspored vlage na zidovima kakvog se ne bi posramio ni Edo Murtić, antikni Primaco namještaj, beštek sa babine svadbe, crno bijeli Rudi Čajavec preko kojeg je diskretno nabačen zadnji tabletić koji je baba umornim artritičnim rukama napravila zadnjim atomima snage prije nego je pala i rekla <em>„oderite ih, majku im njihovu turističku“</em>.

Ako ste pametni lijepo ćete se zahvaliti na interesu i uputiti nesuđenog klijenta natrag na njegovog rodijaka ili malog Pericu. Ako ste pak gladni Hrvat onda ćete se morat naguzit i zadovoljit onime što ovaj nezahvalnik nudi.

Takvih primjera je bezbroj, od salona za masažu koji znaju pola sata masaže naplatiti 300 kn ali se sablažnjavaju cifri od 2.000 kn kuna za fotkanje njihovog interijera, pa u to pokušavaju ubaciti još malo snimanja videa, pa pronalaženja modela o svom trošku itd.

Svadbeni fotografi se pak znaju boriti sa mladencima koji će dat zadnju paru kako bi rentali limuzinu ili ubacili desetu vrstu kolača, ali će se grčiti kad treba platiti nešto što ostaje do kraja života njima i uzvanicima.

<img class="aligncenter size-full wp-image-25465" src="/uploads/wordpress/2014/05/DSC5406.jpg" alt="Ivica Drusany" width="1024" height="681" />

Ne kažem da su sve cijene svih fotografa opravdane, ali ljude obično nije briga kako se to točno dođe do kvalitetne fotke u svim uvjetima.

Ajmo sad pogledati osnovni cjenik opreme koja je potrebna da se napravi fotka i da ta fotka dođe do klijenta. Dakle kako bi pouzdano mogli raditi trebaju vam dva aparata, osim ako se ne želite blamirati ako vam na lokaciji nekaj zašteka. Treba vam i set kvalitetnih objektiva koji pokriva raspon od cca 17mm do 200mm, treba dodati i barem jedan fleš, stativ, foto torbu, kompjuter na kojem se to obrađuje, hardovi za backup…). E to su samo troškovi opreme. Uzmite u obzir da se fotograf uglavnom kreće autom, da taj auto treba kupiti / održavati / točiti / parkirati. Ako ste na terenu treba i pojesti i popiti nešto.


<ul>
 	<li>Canon 5D MK III (24.500 kn)</li>
 	<li> Canon 5D MK II – mint stanje preko oglasnika (11.000 kn)</li>
 	<li>Canon 17-40 f/4 L (6.000 kn)</li>
 	<li>Canon 24-70 f/2.8 L MK II (15.000 kn)</li>
 	<li>Canon 70-200 f/2.8 L MK II (16.000 kn)</li>
 	<li>Canon Speedlite 600 EX (4.000 kn)</li>
 	<li>Manfrotto stativ 055x  + 808RC4 (2500 kn)</li>
 	<li>Lowepro torba (600 kn)</li>
 	<li>32 GB memorijskih kartica (900kn)</li>
 	<li>Zaštitni filteri (800 kn)</li>
 	<li>Desktop računalo (9.000 kn)</li>
 	<li>Eksterni hard diskovi za backup (2.000kn)</li>
</ul>


Idemo sad to zbrojiti i doći ćemo do <strong>92.300 kn</strong>, pa ćemo od toga napraviti jedan kredit na recimo 4 godine, pa ćemo uz kamatu od 10% dobiti <strong>mjesečnu ratu od 2100kn</strong>. Dakle samo da otplatite opremu trebate se svaki treći dan sljedeće 4 godine naguziti ovima kaj bi vas plaćali 200kn po nekom eventu/apartmanu… Problem je kaj kod nas nećete naći posao svaka tri dana, a na kraju krajeva cilj je zarada, a ne samo plaćanje kredita za opremu. Kad bi tu cijenu od 200kn digli za 100% dođemo do 400kn. Sad računajte da event traje npr. 3 sata sve skupa i da imate 3 sata obrade fotografija i 1 sat vožnje. To je 7 sati sve skupa za 400 kn odnosno cca 55kn satnica.

Ali ajde sada pozovite majstora da vam zategne par šerafa na bojleru pa ćete mu za pola sata platiti 200 kn. Kad odete kod nekog vulkanizera u neku šupu, za 20 minuta koje potroši na zamjenu 4 gume ćete platiti minimalno 160 kn itd.

<strong>Da li se i dalje fotografiranje eventa za 1.000 kn čini strašno skupo?</strong>

E ovo gore su računice za neki osnovni set. Dole je popis neke malo egzotičnije opreme koje fotografi nerijetko imaju. Sad dodajte nekaj od toga na onaj start paket pa računajte dalje.

[accordion title='Egzotična oprema' open='true']
<ul>
 	<li>Fiksni objektivi – tu se cijene kreću od 7000kn do beskonačno. Npr. profi 300mm objektiv dođe preko 40.000 kn</li>
 	<li>Rasvjeta – tu je situacija također slična. Od cca 7.000 kn za neku normalnu rasvjetu od 2 rasvjetna tijela do u beskonačno zavisi o proizvođaču, modelu, jačini, broju tijela, dodataka, baterija…</li>
 	<li>Dodatni fleš - 4.000kn ili neka kineska varijanta za 1.500 kn</li>
 	<li>Pošteni filter – recimo kvalitetan Lee filter za snimanje prirode košta 1.000kn</li>
 	<li>Laptop - od 4.000 kn</li>
 	<li>Trigger / receiver - od 700 kn</li>
 	<li>Dodatne memorijske kartice - od 1.000 kn</li>
 	<li>NAS / Drobo - od 3.500 kn</li>
 	<li>Photoshop - cca 4.000 kn</li>
 	<li>Grafički Tablet - od 2.000 kn</li>
</ul>


Sad bi fotograf trebao nešto i zaraditi odnosno naplatiti i svoje znanje, trud i vrijeme, a mi nekada zapinjemo već na prvoj točki gdje se ne mogu platiti ni putni troškovi i otplata opreme. Npr. treba pofotkat apartman u Splitu. Benzin i cestarina tamo i natrag su cca 1.100 kn, potrošit ćete 100kn da nekaj pojedete i popijete kavu, 8 sati vožnje, par sati fotografiranja i par sati obrade. Ako kažete 3.000 kn za taj posao dešava se scena iz trećeg odlomka, a ako idete ispod toga praktički radite bez zarade.

Još nekako mogu shvatiti kad je problem izdvojiti više love ljudima koji žele npr. obiteljske portrete, ali kada mi ugostitelji škrtare na fotkanju hrane i radije stavljaju fotke okinute mobitelom ili one neke stare komunističke apšisane na suncu ili se pak dovinu skinut sa stocka ili ukrast sa neta fotke koje nemaju veze sa njihovim jelovnikom. To su ljudi koji zarađuju na hrani, a ne žele uložiti u to da ju prodaju. Nikako da shvate da je to prvi kontakt sa mušterijom i da bi ta fotka trebala izmamiti sline i natjerati ga da dalje prolista jelovnik i da na kraju sjedne tamo i potroši nešto love.<img class="aligncenter size-full wp-image-13552" src="/uploads/wordpress/2014/05/MG_7190.jpg" alt="_MG_7190" width="640" height="426" />

Ne shvaćaju to ni ovi kaj bi rentali babine apartmane ili čak i hoteli. Ne trebaju njima fotke jer mi imamo najljepše more na svijetu.

<img class="aligncenter size-full wp-image-13554" src="/uploads/wordpress/2014/05/130804_Barcelona_017.jpg" alt="Barcelona 2013" width="640" height="426" />

I dizajneri namještaja misle da je skroz OK ako to oni pofotkaju mobitelom jer shvatit će ljudi kak to izgleda.

<img class="aligncenter size-full wp-image-13561" src="/uploads/wordpress/2014/05/DSC8117.jpg" alt="" width="640" height="426" />

Vani je takvo razmišljanje sve više zatrto pa tako npr. agencija AirBnB plaća fotografe, odnosno nudi iznajmljivačima apartmana fotografe o svom trošku, a sve kako bi potencijalni kupci imali što bolji i ljepši uvid u njihovu ponudu. Naravno ne moram spominjati da dosta naših iznajmljivača ne iskorištava taj poklon nego svejedno stavljaju svoje fotke koje su opalili mobitelom.

Dodajmo ovoj cijeloj priči da su fotografi često izloženi i raznim vrstama opasnosti, nekad manjim nekad većim. Tako npr. nije baš svejedno fotkati rally kada je u svakom trenutku moguće da vas pogodi jureći auto ili neki dio koji je pao s njega. Na nogometu također možete lako dobiti loptu u glavu ili opremu, mogu vam lako uklizati igrači u punom trku ili vas sa ovakvim komadom željeza ubiti idiot s tribine.

<img class="aligncenter size-full wp-image-13560" src="/uploads/wordpress/2014/05/IMG_4629.jpg" alt="IMG_4629" width="640" height="426" />

Na koncertima po klubovima je naša oprema izložena masi ljudi koja se nagurava, pivama koje lete po zraku i sličnim divotama. Slično je i pri fotkanju noćnog života po klubovima.

Probajte otići fotkat skijanje pa se s punom ratnom spremom penjati po snijegu i ledu i onda satima mirno stajati ukopan u snijegu da bi dobili dobru fotku.

Za kraj opet moram pitati <strong>da li je fotografiranje stvarno toliko precijenjeno i svi fotografi su milijunaši ili je ipak situacija malo drugačija?</strong>