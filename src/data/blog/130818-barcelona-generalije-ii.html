Nastavljam dalje sa malo općenitih stvari o gradu i sa fotkama sa ulice

&nbsp;
<h4> Hrana po dućanima</h4>
Ako ste u apartmanu i želite si napuniti frižider, predlažem da to napravite u nekom većem supermarketu. Svi manji dućani po centru grada nisu baš nešto opskrbljeni i imaju samo ono najosnovnije. Oni izgledaju kao npr. zadružni dućani u Čazmi. Zanimljivo je da te male dućane vode samo Pakistanci, ne znam iz kojeg razloga. Ali ni svaki super market nije baš super. Mi smo prvo zalutali u neki zaostali, zmazani sa malim izborom. Vizualno me podsjeća na kombinaciju zmazanog Lidla i neke stare Dione.

Od srca vam preporučam Carrefour Market na Rambli. Velik, čist, velik izbor, puno blagajni,  možete kupiti klopu to-go (suši i još neke azijske gluparije)... Cijene su otprilike kao kod nas. Tako npr. pakiranje od 4 grčka jogurta košta 2.10€, Starbucks kava od 220ml 1,69€, pileća salata 2,95€, malo pakiranje šunke 1€, četiri krmića bez kosti 3€, čips 1€, voda od 1.5l je 0,70€ itd.

&nbsp;
<h4>La Rambla</h4>
La Rambla je najpoznatija i najživlja ulica u gradu. Na papiru ona izgleda stvarno zanimljivo. 1200m ulice čija je sredina pješačke zone između dva drvoreda koja povezuje obalu na kojoj vlada veliki kip Kristofora Kolumba sa drugom stranom, sa samim centrom grada odnosno trgom koji se zove Placa de Catalunya.

No stvarnost je meni puno odbojnija. To je 1200m hrpetine ljudi od kojih ne možeš hodati, 1200m kafića i restorana i svaki od konobara želi da uđeš baš u njegov, na tih 1200m se nalazi hrpa potencijalnih lopova na koje vas stalno upozoravaju, a tu su i nezaobilazni ulični prodavači sa svojim standardnim plahtama koje lako spakiraju kada treba bježat od policije. Posebno su naporni oni prodavači koji prodaju nekakve iritantne fućkaljke pa cijeli dan klistiraju s tim zvukovima ili oni koji prodaju neke projektile/padobrane koje lansiraju u zrak pa onda to sranje svjetli dok pada, a naravno pada među ljude pa ih stalno morate izbjegavati jer ih je hrpa na Rambli.

Jedina dobra stvar na njoj su mi ljudski kipovi. Vidio sam ih svakakvih do sada, ali ovi izgledaju stvarno fantastično. Šminka, pokreti..sve je stvarno odlično. Zato nemojte biti cicije i bacite im nekaj u škrabicu, pogotovo ako ih želite fotkati.

Uglavnom La Rambla je jedna šarena, krcata i uglavnom naporna ulica.

&nbsp;
<h4>La Boqueria</h4>
Kad već gmižete La Ramblom La Boqueria je mjesto koje se ne smije propustiti. Ma samo zbog njega bi trebalo proći Ramblom. To je u biti plac, tržnica, pijaca..kako želite. Ali kakva... Inače mrzim plac i ne pamtim kad sam kod nas bio na placu zadnji put, ali ovo je stvarno doživljaj za vaše oči, nos i usta. Eksplozija boja, mirisi friškog voća i svježih sokova pa vas malo dalje zapuhne prekrasan miris finih šunka, ako ste ljubitelj ribe i ona će vam zamirišati (meni je zasmrdila :) Sve je prekrasno složeno, osvjetljeno, sve izgleda tako primamljivo i fino. Vjerojatno nećete raditi tjednu zalihu, ali obavezno probajte voćne sokove za 1.5€, voćne salate ili malo šunke i ostalih delicija.  I da, njihovi trgovci ne fiskaliziraju niti ne izdaju račun.
Na Boqueriu naravno dolazi hrpa ljudi pa ćete se malo naguravat, ali tako je na svakom placu. Samo pazite, nedjeljom je zatvorena

&nbsp;
<h4>Kolumbov spomenik</h4>
Kolumbo je baš iz luke u Barceloni otplovio i otkrio "novi svijet". Tu se i vratio sa nekoliko indijanaca kao jednim od dokaza, a usput ih je i krstio u katedrali kako bi ih i izveo na pravi put.

Spominjem ga jer je ovo najveći spomenik Kolumbu u čast. Visok je čak 60m, a striček u busu je reko da mu je kažiprst koji je uperio prema moru dugačak pola metra. Spomenik dobro dođe kao orjentir ako se zagubite. Ispod njega vam je turistički ured pa ako trebate bilo kakvu informaciju možete usput i to obaviti.

Tamo je također i stajalište taxija otkud je najzgodnije krenuti prema aerodromu jer vas ne mogu vozikati po uličicama i nabijati kilometražu nego se ide direktno prema aerodromu.

&nbsp;
<h4>Hop on - Hop off bus</h4>
Odličan način za provozat se Barcelonom je na krovu turističkog busa. Cijena nije mala, ali se na kraju ipak isplati. Po glavi ćete morat pljunut 26€ za jednodnevnu kartu, ali dobijete i neku knjižicu sa popustima po raznim mjestima, tako da će se nešto od tih eura i vratiti. Bus vozi tri rute, crvena plava i zelena, ali niste ograničeni niti na jednu. Uđete i izađete kako vam paše. Mi smo upravo taj bus koristili za dolazak do udaljenijih lokacija tako da uopće nismo koristili javni prijevoz. Problem kod ovog busa je što to nije baš uskoči iskoči varijanta. Više je čekaj u redu pa još malo čekaj i onda još malo pa uskoči i iskoči. Hrpa je turista tako da se na skoro svakoj stanici dosta čeka. Busevi idu redovno i često, ali zbog ogromnog broja turista se stvore redovi. Jedan od razloga je i to što većina ljudi naravno želi biti na krovu, a ne dole u busu. U sjedalima busa su priključci za slušalice koje dobijete na ulazu, ali preporučam da ponesete svoje slušalice ako ih imate jer od ovih će vam otpasti uši. Tvrde su i odvratne.

&nbsp;

[gallery columns="4" link="file" ids="9238,9239,9241,9242,9243,9244,9245,9246,9247,9248,9249,9250,9251,9252,9253,9254,9255,9256,9257,9258,9259,9260,9261,9262,9263,9264,9265,9266,9267,9268,9269,9270,9271,9272,9273,9274,9276,9277,9278,9279,9280,9281,9282,9283,9284,9285,9286,9287,9288,9289,9291,9275"]