Vrijeme leti pa je tako i meni proletila prva godina sa iMac Retinom te sam nakon <a href="http://foto.drusany.com/2014/11/16/imac-5k-retina-prvi-dojmovi/" target="_blank" rel="noopener noreferrer">Prvih dojmova</a> odlučio napisat i osvrt na godinu dana rada.

Dvije stvari su važne, a to su da je otplaćena zadnja rata i da kompjuter radi kao i prvi dan. Mogao sam gruntati u nedogled, opravdavati isplativost, čekati neke nove modele, čekati da prođu dječje bolesti, da padne cijena… Na svu sreću nisam slušao sve te mudre savjete nego sam kupio pošteni kompjuter i otplatio ga u međuvremenu te bezbrižno radio na njemu.

<img class="aligncenter size-full wp-image-20162" src="/uploads/wordpress/2015/11/MG_5969.jpg" alt="" width="800" height="533" />

Evo nekoliko bitnijih stvari koje su me zanimale pri kupovini, a sada se mogu osvrnuti na njih s godišnjim odmakom.
<h2>Ekran</h2>
Najveća bojazan kod ekran je bila od problema s <a href="http://foto.drusany.com/2012/03/24/imac-prasnjava-jadikovka/">prašinom</a>, žutim flekama, burn-in efektom ili pak neke nove anomalije od koje će se Apple ograditi i optužiti susjedovog malog, izbjegličku krizu ili neki natprirodni upliv. Na svu sreću ekran i dalje izgleda prokleto kristalno čisto i oštro i još nema nikakvih tumora te se nadam da će tako i ostati.
<h2>Grijanje i buka</h2>
Nije dobro kad se kompjuteri griju ko blesavi ili kad pak mislite da će poletiti sa stola od svih ventilatora koji vam paraju mozak. Kod iMaca je pak situacija da je tolko tih i <em>'ladan ko špricer</em> da ne znaš jel krepo ili radi. Par put sam ga poljubio u hladno čelo i krenuo pakirat u kutiju misleći da je preselio u Valhallu , ali kad gle čuda on radi.

Za sada sam mu ventilatore uspio upaliti jedino malo dužim igranjem Diabla. Ta buka nije ni slična buci koje proizvode ostale PC kante, ali se brzo navikneš na tišinu pa je malo čudna.

Stari iMac mi se počeo grijati možda zadnju godinu korištenja, ali je i dalje stabilno radio, samo je kućište bilo toplije. No ovaj je još uvijek hladan ili mlak.
<h2>Brzina</h2>
Brzine u radu nam nikad neće biti previše, ali ovo što Retina nudi je sasvim zadovoljavajuće za moje potrebe.

U startu sam na osnovni model nadoštukao još 8GB za ukupnih 16 GB RAM.a i to je to. Za one koji ne znaju ovakve stvari je najbolje uzimati preko <a href="http://eshop.macsales.com/shop/apple/memory/iMac?_ga=1.1359921.1248002701.1447410503">OWC-a</a>, nikako u Apple dućanima odnosno pri kupovini jer se ne isplati. OWC ima provjerene dijelove, dostava je brza, a cijena naravno osjetno niža. Instalacija RAM-a je krajnje jednostavne i ako imate dvije zdrave ruke posao je gotov za minutu.

Nisam primijetio neki pad u brzini rada, čak su se neke stvari poboljšale instalacijom novog OS X-a.

Inače Apple je nedavno izbacio i nove modele iMacova pa tako i Retine sa pojačanim procesorima i grafičkim karticama te ćete tako u njima sada naći nove Intelove Skylake procesore. Zgodan detalj je i update miša i tastature.
<h2>Programi</h2>
Na žalost godina dana nije bila dovoljna za masovnu adaptaciju softwarea na 5K rezoluciju, vjerojatno zbog premalog broja takvih ekrana. No situacija će se morati poboljšati u nadolazećim godinama jer je očito krenulo pumpanje rezolucije. Najviše mi je žao što je Photo Mechanic još neprilagođen. Za ostale programe se baš i ne zamaram.
<h2>Ostalo</h2>
Nedostatak DVD-ROM-a nisam ni primijetio. Par puta sam imao potrebu učitat CD pa sam izvadio eksterni uređaj iz ladice i problem riješen.

Najviše me u biti živcira Canon koji nije napravio drivere za printer Selphy CP800 niti za Yosemite niti za El Capitan. Odnosno nakon puno vremena je napravio nekaj sakato za Yosemite, ali ni to ne radi. I sad imam doma savršeno dobar printer koji je zbog drivera neiskoristiv. Nije mi bilo teško poslat upit Canonu, ali su me oni preusmjerili na Canon Adria koji je rekao Hvala za Vaš mail. Oficialna podrška koja postoji se nalazi na <a href="http://www.canon-europe.com/Support/Consumer_Products/products/printers/Compact_Photo/CD__CP_series/SELPHY_CP800.aspx?type=download" target="_blank" rel="noopener noreferrer">linku</a>. Dodatnih informacjia za verziju 10.10 nemamo. To je support!
<h2>El Capitan</h2>
<img class="aligncenter size-full wp-image-20160" src="/uploads/wordpress/2015/11/osx.jpg" alt="" width="642" height="428" />

Apple je 30.9.2015. pustio u pogon novi OS X – El Capitan koji sam bez previše razmišljanja skinuo i instalirao i nisam požalio. Dapače, neke stvari su se ubrzale, neke popravile u odnosu na Yosemite.

Ustvari budem copy/pasteao kaj sam napisal na fejsu:

„Noćas sam stavio skidati novi OS X - El Capitan. Kako je izašao prije dva dana bojao sam se da će se skidati cijelu vječnost zbog navale, ali išlo je bez problema. Baš kao i instalacija. I kako to na Macu biva, novi OS je gore, sve staro je na svom mjestu, sve šljaka.

Dosta korisnika je prijavljivalo bugove na Yosemiteu, ali moram priznati da ja nisam imao skoro nikakvih problema, no El Capitan sam isčekivao već od prve najave i to zbog nečega što je Apple skoro pa usput spomenuo, na samom kraju.

Radi se o <strong>Metalu</strong>, znatnom grafičkom poboljšanju odnosno ubrzavanju svih radnji. Brži rendering, listanje PDF-ova, sve Photoshop radnje poput Liquify toola, veliki brushevi..sve to će ići brže i glađe bez trzanja. Igrice bi također trebale biti brže. Apple izbacuje pomalo nevjerojatne brojke kojima prikazuej ubrzanje pa sam morao sve to isprobati.

Dosta aplikacija će se sigurno morati updateati kako bi iskoristile puni potencijal novog OS X-a, ali stvari su već sad bolje.

Navedene stvari u Photoshopu su već sad brže, PDF-ovi samo klize, InDesign također, Diablo sam podosta izvrtio i ventilatori su uspjeli ostati ugašeni. Prije su se palili samo na Diablu.

Sam sustav radi “fluidnije”, a kažu da su čak i stariji kompovi preporođeni sa instalacijom El Capitana.

Uz ova definitivno najvažnija poboljšanja Apple se blamira i u prvi plan baca Split View. To je nešto što Windows 7 ako se ne varam od kad su izašli, a čak je i jednostavnije rješeno. Tamo uzmeš prozor i baciš ga na rub te se on raspodjeli na pol ekrana. Tu je stvar kompliciranija i za diobu i za vraćanje iz nje. Umjesto da to jednostavno ugradiš i šutiš jer je ovo daleko od revolucije, oni se hvale. Svašta.

<strong>Notes</strong> je također doživio upgrade pa sada vuče na Evernote. Ubačena je mogućnost Check lista, crtanja, ubacivanja slika… Na poruke su dodani datum i vrijeme kreiranja i sve u svemu koristan upgrade.

<strong>Maps</strong>, ono Appleovo crno pače je jako napredovalo, ali i dalje ću koristiti Google Maps. ova aplikacija je brza, povezani su svi iUređaji koje imate, lako se prebacuju mape s jednog na drugi, precizna je…

No realno nema neke budućnosti kod nas. ZET je potpisao ugovor sa Googleom oko javnog prijevoza tako da to nećemo vidjeti na Apple Maps baš kao ni gustoću trenutnog prometa.

<strong>Spotlight</strong> se dodatno opametio i ušminkao. Uvijek je bio odličan a sada još bolji. Tako mu npr. možete napisati “Numbers document i worked on today” ili “Mail to Ime i prezime” ili pak “1cm” da bi dobili konverzije ili možete naći neku pjesmu i pustiti preview.

Na prezentaciji su pokazivali da se može tražiti i vrijeme, sportski rezultati ili pak stanje dionica, ali to mi ne šljaka iz nekog razloga.

Ima tu još hrpa ne tako bitnih stvari koje su istaknuli u Appleu poput protresi miša ako ne vidiš di ti je kursor, tzv. shift delete za brisanje bez Trasha, preimenovanje preko desnog gumba, skrivanje menu bara, novi fontovi, safari ima nekih novih đakonija..

Za brži, bolji i besplatni OS X nemam nekih pametnih primjedbi.“