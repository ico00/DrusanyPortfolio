Posao fotografa ne završava nakon snimanja, dapače tu tek počinje drugo poluvrijeme. Tada slijedi ono što neupućeni i nerijetko nezahvalni prijatelji, klijenti, šefovi i susjedi nazivaju „igranje u Photoshopu“. To je onaj <em>behind the scene</em> dio kojeg nitko ne vidi, a na njega se potroši podosta vremena i financija. Kako bi se mogli igrati u Photoshopu morate imati i nekakav kompjuter, odnosno ne baš nekakav nego neki malo bolji da može potjerati svu tu hrpetinu fotki koje ste ispucali. E na taj kompjuter je zakačen i nekakav monitor, odnosno ne bi trebao biti nekakav nego opet malo kvalitetniji jer ne možemo si dozvoliti krivi prikaz boja, mijenjanje kontrasta i boja kako se mičemo u odnosu na monitor, ne možemo baš ni škiljiti u neki mali monitor itd. Zato je nama fotografima jedna od presudnih stvari dobar monitor. Naravno sve što je dobro nije jeftino, štoviše skupo je. Ali visoka cijena naravno nije jedini problem, uz nju dobijete i ovaj nevjerojatan set problema u koji je uključen odabir dijagonale, rezolucije, kutova gledanja, prikaz boja, kalibracije i još puno toga.

Nakon što sam kupio iMac nisam 4 godine pratio scenu ponude monitora i njihovog napretka. Sad je došlo vrijeme za update pa sam opet počeo kopati i njušiti i naravno što više kopam to manje znam. Što više čitam to mi je manje jasno. Situaciju je dodatno zakomplicirao Apple koji je izbacio i prvi 5K monitor na iMacu pa sada ne samo da moram odabrat između kupovine iMaca ili Mac Pro, nego u slučaju odabira iMaca moram odlučiti i da li će to biti Retina ili vulgaris. No, ne bi ja uopće razmišljao o Pro verziji za koju još i monitora moram kupovati da mi Apple nije ulio nepovjerenje u dodatne probleme koji se pojavljuju na barem zadnje tri verzije iMaca. Podsjetimo se, prvo su bile žute fleke, pa na slijedećoj generaciji prašina, a na zadnjoj burn-in efekt tako da se neki defekt već čini kao <em>feature</em>, a ne <em>bug</em> što mi se nikako ne sviđa. Šteta jer im je slika na ekranu stvarno odlična.

&nbsp;

U zadnje vrijeme ima dosta postova po internetima o odabiru fotografskih monitora, ali po mojem mišljenju podosta ih je blesavo i ne toliko korisno pa sam u potragu krenuo sam.

&nbsp;

Foto standard koji sam si postavio ima slijedeće zadane stavke:
<ul>
	<li>Dijagonala monitora mora biti 27“. Kada sam kupio iMac to mi se činilo ogromno, možda čak malo preveliko, no jako se brzo priviknete na tu prostranost i sve ispod toga vam se počne činiti klaustrofobično.</li>
	<li>Rezolucija mora pratiti zadanu dijagonalu, ništa ispod 2560 x 1400 px. 27“ monitori sa rezolucijom od 1920 x 1200 px su mi smiješni.</li>
	<li>Matrica naravno jedna od IPS ili pak PLS varijanti</li>
</ul>
Sa tim zadanim stavkama sam si već dosta olakšao odabir, ali još je tu puno problema.

<strong> </strong>

<strong>Matrica</strong> je prva od njih. Prije je bilo važno da ne uzmete onu smrdljivu TN matricu koju je bilo mučno gledati i na uredskim strojevima, a kamoli na fotografskim. Sad su IPS matrice dodatno  unaprijeđene pa postoji još nekoliko vrsta. Teško je to sve pratiti i shvatiti ko kaj proizvodi i ko je koga kupio, ali ako sam dobro shvatio u igri su glavni Panasonic (koji je tehnologiju otkupio od Hitachia i uglavnom ju primjenjuje na svoje televizore) i LG, pa ćete tako unutar Apple Thunderbolt Displaya i Della naći istu LG IPS matricu.

Najnovija fora je IPS Gen 2 matrica koju sam uspio povezat samo sa HP-om koji ju od 2013. stavlja u svoje Pro modele.

AH-IPS (Advanced High Performance IPS) se vuče iz 2011., a tu je i ostatak palete poput S-IPS , AS-IPS, P-IPS itd.

Moje mišljenje je da su to sve dobre matrice i da je ostalo samo <em>fine tuning</em> poput potrošnje struje, 1 ili 2% bolji prikaz i sl., no ako se već kupuje nešto novo i skupo trebalo bi to sve proučiti pa izvući najbolje od ponuđenog.

<strong> </strong>

<strong>Brand</strong> odnosno proizvođač može biti zeznuta stvar. Neko će se zakačiti samo na Dell drugi pak na Apple i sl. bez da uopće pogleda konkurenciju. Osobno bi mogao skinuti neki pro Eizo sa police i otrčati u nepoznatom smjeru bez da pogledam ostatak i bio bi uvjeren da nisam pogriješio. No ipak treba uzeti u obzir i ostatak ponude, pogotovo jer je Eizo bolesno skup. Npr. ja sam slučajno otkrio HP Dream Color seriju koja se čini odličnom, a HP sam prije u startu preskakao.

<strong> </strong>

<strong>Color Gamut</strong> iliti raspon boja je još jedna mozgolomka. Tu se naravno traži što veći postotak pokrivenosti kako za Adobe RGB profil tako i za sRGB. Neki od monitora iz mog odabira su se opasno približili stopostotnoj pokrivenosti oba profila što je stvarno odlično. Pitanje je koliko je to stvarno uočljivo u praksi odnosno u blejanju u monitor. Da li odmah uočimo razliku između 76% i 84% pokrivenosti?
<p style="text-align: center;"><img class="aligncenter size-full wp-image-16078" src="/uploads/wordpress/2014/10/CIExy1931_AdobeRGB_vs_sRGB.png" alt="" width="542" height="599" /><em>Ilustracija: Wikipedia / Mbearnstein37</em></p>
<strong> </strong>

<strong>Color bit depth</strong> u hrvatskom puku znan i kao dubina boja je slijedeća komplicirana stvar. Što više bita imamo to će ferlauf biti ljepši odnosno manje nazubljen, to bi bio kratki opis.

Za sada je standard 8 bita, međutoa 10 bita postaje sve rašireniji i vjerujem da će postati i slijedeći standard, samo je pitanje vremena odnosno tržišne utrke. Dosta monitora već nudi stvarni 10 bitni prikaz boja, Windowsi su se skroz prilagodili, Photoshop nudi podršku od verzije CS5, display port i HDMI 2.0 ga gutaju. Samo prokleti Apple nije poduzeo ništa po tom pitanju. Izbacili su novi OS, Pro kompjutere, sve kao <em>high-tech</em>, ali ni glasa o 10 bita na Macu. Nemojmo zaboraviti da uz monitor trebate imati i grafičku koja će to potjerati. I na kraju kolika je stvarna korist od toliko boja dok je tiskanje usko grlo i na 8 bita? Vjerojatno slaba, tako da je forsiranje 10 bita vjerojatno nepotrebno, ali ako kupujete monitor na dulji period od barem 5 godina možda je bolje biti pripremljen jer vidimo da tehnologija napreduje iz dana u dan.

&nbsp;

<strong>Matt ili Glossy</strong> je slijedeće pitanje. Riječ je naravno o premazu odnosno vrsti ekrana.

Matirani bi trebao biti bolji, bez refleksija i sa vjernijim prikazom boja. Koliko sam primijetio njihov problem dolazi do izražaja ako imate kolege ili klijente koji vam svojim masnim ćevapima ili kemijskom olovkom vole objašnjavati i crtati po ekranu. Tada se to malo teže skida nego kod npr. Maca sa staklenom prednjom površinom.

Glossy ekrani pak reflektiraju, pa su nezgodni za rad ako je prozor iza vas i općenito mogu povući svako svjetlo iz okoline pa to može biti iritantno. Ali za uzvrat daju lijepu, kontrastnu, živu sliku iako je zagovaratelji mat ekrana nazivaju napucanom i nerealnom.

&nbsp;

<strong>4K, 5K</strong>… Koliko je rezolucije dovoljno? Novi Retina iMac sa 5K odnosno rezolucijom od 5120 x 2880 px na 27“ mi se čini kao nešto preogromno. Moje blog fotke od 800 px će se utopiti na tom monitoru. A opet s druge strane to može biti i nešto odlično. Hrpa alatnih traka, manje zumiranja po fotkama, puno otvorenih iskoristivih prozora… Upravo sam vidio da je došao kod nas u dućan pa ću ga uskoro pogledati uživo i onda valjda biti pametniji.

<img class="aligncenter size-full wp-image-16087" src="/uploads/wordpress/2014/10/Untitled-31.jpg" alt="" width="642" height="361" />

&nbsp;

To bi ukratko bilo to kaj se tiče mojih kriterija za kupovinu monitora. Naravno da postoji još hrpa detalja koju možete ubaciti u jednadžbu poput pivotiranja, spajanja, dizajna, podešavanja, ali  meni to ne igra neku značajnu ulogu pa se nisam htio još i time zamarat.

&nbsp;

U donjoj tablici su monitori koji mi se čine kao odlični fotografski izbor i jedan od njih ću vjerojatno kupiti ako se ne odlučim na iMac varijantu.

&nbsp;

<em>Cijene u tablici su sa njemačkog Amazona na današnji dan. Zašto? Zato jer pretpostavljam da Hrvati nemaju novaca za bacanje i da ne trebaju plaćati bolesne marže i nepotrebne poreze te čekati i kumiti da se nešto pojavi u dućanu.</em>



&nbsp;