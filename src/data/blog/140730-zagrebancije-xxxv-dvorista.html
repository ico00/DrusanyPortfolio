Ovu Zagrebanciju sam nazvao po <strong><a href="https://www.facebook.com/dvorista.in" target="_blank">Dvorištima</a></strong>, novom  zaštićenom kulturno-turističkom projektu Katapulta i G.A.D. PRODUKCIJE. Odlična je to ideja ove ekipe koja je oživjela četiri poznata gornjogradska dvorišta i dovukla hrpu turista i lokalaca na ugodno druženje, čašicu vina, pive ili rakije, na neki zalogajčić li pak koncerte i slušanje ploča.

&nbsp;

Ovim potezom je konačno dodatno oživljen Gornji grad i dana mu je duša koju zaslužuje. Pa svi gradovi vani itekako drže do svojih starih gradskih jezgri, a Zagreb do nedavno nije ni imao Gornji grad na turističkoj karti. Dopeljali su ih do uspinjače, pokazali Lotrščak i poglede na grad i ajmo dole dok je onaj prekrasni unutarnji dio ostao neotkriven.

&nbsp;

Sada je ta nepravda ispravljena pa su uz odličan Zagrebački vremeplov, Ljeto na Strossu, turistima omiljeni Muzej prekinutih veza, fijaker, Gričevanje aktivirana i gornjogradska dvorišta. To je sad već nešto, sad se već može otići gore i nešto vidjeti, zabaviti, naučiti, tu je sad i sadržaj uz taj prekrasan dio grada. Ali to je standardan hrvatski problem. I na obali se pouzdaju u kako vole reći najljepše more na svijetu bez da se išta osim njega ponudi, no valjda će se i njima upaliti žarulja.

&nbsp;

Uglavnom, Dvorišta su se otvorila i uredila za javnost na četiri adrese – <strong>Demetrova 11, Opatička 29, Mletačka 8 i Opatička 19</strong>, odnosno <strong>Palača Balbi, Palača Erdody-Drašković, Atelijer Meštrović i privatno dvorište</strong>. U njih se moglo ulaziti od 18.7. do 27.7 od 18 do ponoći. Koncerti su uglavnom počinjali oko 21h no i prije toga su se ljudi okupljali,  u nešto manjem broju, baš onako za gušt. Uzet jastuk, sjest na travu i pijuckat piće po odabiru uz laganu muziku u pozadini. Tako smo žena i ja napravili zadnji dan Dvorišta. Bilo je dosta rano kada smo došli pa nije bilo gužve i moglo se komotno sjesti bez naguravanja. Bacili smo pogled na sva dvorišta, ali smo za boravak odabrali Demetrovu 11 i smjestili se pored bunara uz čašicu. Bilo je taman ljudi da nije gužva, a opet nije bilo ni prazno. Pročitao sam da se spominjao raspon posjetitelja 7-77, ali smo zaključili da se granica može pomaknuti na 0 do beskonačno jer je stvarno bilo i beba od par mjeseci, pa do gospode u ozbiljnim godinama.

&nbsp;

Kako je padao mrak tako se dvorište sve više punilo, ali je počela i kiša pa smo se odlučili malo prošetati kako bi vidjeli i prvi koncert koji je počeo u Mletačkoj. Taj dio me se nije baš nešto dojmio kao prvo jer se muzika od žamora ne čuje niti mi ovo dvorište ima dušu kao ostala, a <em>piano dreaming</em> mi je više izgledao kao <em>sintić dreaming </em> na terasi hotela Jadran pa smo produžili dalje na jednu šetnju po kiši.

&nbsp;

Taman sam lovio Markovu crkvu na toj laganoj kiši kad je pored mene prošao "prodavač" i zaderao se <em><strong>Peeeska belegaa</strong>. </em>Odmah sam se sjetio ovog štikleca kojeg mi je pokojni otac ispričao i kojeg je uvrstio u monografiju koju je počeo slagati o svojoj voljenoj Laščini, ali koju na žalost nikad nije uspio završiti.

&nbsp;



Za vrijeme i neposredno nakon drugog svjetskog rata, vladala je neimaština i oskudica u svemu i svačemu, pa tako i u higijenskim potrepštinama. Domaćinstva, koja su i imala novaca nisu uvijek imala priliku kupiti sredstva za pranje suđa i posuđa, jer ga jednostavno nije bilo. Kad ga je i bilo, bilo ga je vrlo malo. U tom razdoblju nastupaju prodavači pijeska koji služi za pranje posuđa, a koji se je vadio i drobio u samoborskom gorju. Bilo ga je u par veličina, odnosno granula, ali bio je najprepoznatljiviji po svojoj bjelini. Ljudi, koji su prodavali taj pijesak, prolazili su između ostalog i Laščinom jednom tjedno i uzvikivali na sav glas: peska belega ku – ku, peska belega ku – ku. Čuli su se već iz daljine, tako da su se domaćice mogle pripremiti za kupnju. Najpoznatiji i najupečatljiviji bio je gospon Lojzek, debeli, niski i jaki čovjek, koji je veliku i tešku jutenu vreću nosio preko ramena. Pijesak se prodavao ne na kile, nego na mjerice – drvene šefle. Gospon Lojzek je prolazio u točno određeno vrijeme, tako da su ga domaćice mogle čekati na plotu da obave kupovinu.



&nbsp;

Na žalost nisam imao pripremljen tele objektiv, ali kadar je bio odličan, on onak u starinskoj obleki, potfrknuta nogavica, kišica pada, na kamenim kockama se presijava sunce...uff...šteta.

&nbsp;

Šteta je da su Dvorišta tako kratki projekt i nadam se da će slijedeće godine dobiti dužu minutažu, a tko zna, možda se otvori i neko  novo dvorište.

&nbsp;

&nbsp;

[justified_image_grid ids="14377,14378,14379,14380,14381,14382,14383,14384,14385,14386,14387,14388,14389"]