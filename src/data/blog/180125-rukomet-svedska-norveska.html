Ovo je bila vrlo važna tekma za rasplet naše sudbine na <strong>EHF Euro Croatia 2018</strong>. <strong>Norveška</strong> je morala pobijediti <strong>Švedsku</strong> kako bi nam olakšala borbu protiv Francuza. Najpogodnije bi bilo da su pobijedili s 4 razlike što bi nama i Francuzima omogućilo prolazak u polufinale i bez naše utakmice odnosno njenog ishoda. Druga varijanta je da Norvežani pobijede pa da moramo remizirati s Francuzima za prolazak, a zadnja najnepogodnija bi bila pobjeda Švedske što bi nam ostavilo pobjedu protiv Tricolora sa 2 ili 3 razlike ako se ne varam.

Kako smo malo uranili i još se igrala tekma između Srbije i Bjelorusije imao sam malo vremena pofotkati i samu Arenu izvana, ali je bilo prerano za onaj sumrak koji sam priželjkivao, a bilo je rano i za navijače pa su fotke malo gole.

Za danas sam se odlučio na varijantu fotkanja s dva aparata. Na 1DX MK II sam zašerafio 135icu, a sa 5D MK II sam htio okinuti par fotki napada na drugoj strani sa 400mm f/5.6. Iako sam bio skeptičan prema tom objektivu, nije on tolko loš u dvorani koja ima svjetla kao Arena. ISO 3200 izvlači nekih 1/500 što je eto podnošljivo. No ono nepodnošljivo je bio taj pokušaj fotkanja s peticom. Sad mi fakat nije jasno kako sam ja fotkao sport s njom prije. Fokusa katastrofa, FPS nikakvi, nemogućnost brzog pomicanja fokusnih točaka preko joysticka…katastrofa. Tako da sam ipak šaltao objektive na jedinici u konačnici.

Još jednom mogu zaključiti da je najveća mana jedinice premalo MP. Bio bih puno sretniji kada bih mogao jače cropati fotke i dobiti dovoljno rezolucije za kvalitetnu fotku. Nakon što sam probao <a href="http://foto.drusany.com/2017/08/05/blic-test-sony-alpha-a99-ii/" target="_blank" rel="noopener">Sony Alpha a99 II</a> uvjerio sam se koliko je to korisna stvar iako sam prije isto vikao da nam ne treba to sumanuto podizanje MP na novim aparatima.

Zanimljivo je bilo gledati <em>workflow</em> slanja fotki fotografa oko mene. Ako ste ikad prije škicnuli ovaj blog znate da sam veliki pobornik <a href="http://foto.drusany.com/2013/12/03/photo-mechanic/" target="_blank" rel="noopener">Photo Mechanica</a> koji stvarno olakšava posao foto reportera. I zato mi nije bilo jasno kako je jedan kolega unatoč tome što sam vidio da ima instaliran PM koristio sve moguće načine da ga zaobiđe i zakomplicira si život. Pregledavanje preko Previewa (Mac OSX), kopiranje pojedinačnih fotki na desktop, ručno preimenovanje, unošenje IPTC-a u Photoshopu, ručno prepisivanje igrača s papira za svaku fotku… Drugi pak nešto prtljao po Windowsima, kod trećeg nisam ni shvatio kaj radi. I naravno nitko se ne brine o samoj kvaliteti boja i ostalog, samo da se čim prije pošalje u redakciju jer to je danas jedino bitno. Žalosno je da barem ove veće redakcije na ovako velikom natjecanju nemaju editora na terenu koji će direktno skidat i obrađivat te slat fotke u redakciju nego to opet ostaje na fotografima koji se pola vremena moraju baviti svime samo ne fotkanjem.

E da, Norveška je pobijedila Švedsku, ali ipak samo s 3 gola razlike pa smo tako trebali odigrati neriješeno s Francuzima.

I na kraju kako bi rekao Knjaz, Sponzori bog vas blagoslovio.

[gallery ids="27196,27197,27198,27199,27200,27201,27202,27203,27204,27205,27206,27207,27208,27209,27210,27211,27212,27213,27214,27215,27216,27217,27218,27219,27220,27221,27222,27223,27224,27225,27226,27227,27228,27229,27230,27231,27232,27233,27234,27235,27237,27238,27239,27240,27241,27242,27243,27244,27249,27245,27246,27247"]