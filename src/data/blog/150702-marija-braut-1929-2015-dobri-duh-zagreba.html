
<h4>Ja odoh, fotografije ostaju…</h4>


&nbsp;

Jučer nas je u <strong>86. godini</strong> života napustila fotografska legenda, dobri duh Zagreba, <strong>Marija Braut</strong>.

Umiru ljudi svaki dan, bliži i dalji, ali moram priznat da me malo štrecnulo kad sam pročitao prvi naslov na internetu. Čudno je to, osoba ti nije prijatelj ni obitelj, nije ti čak ni poznanik, a opet imaš taj osjećaj da te netko bubnuo laktom pod rebra.

&nbsp;

Možda zato jer je teta Marija uvijek bila tu negdje, u tatinim pričama koje sam slušao kao mali i malo veći klinac, u zagrebačkim monografijama po stanu, po raznim izložbama ili pak uživo na ulicama Gornjeg grada, na gemištu kod Žnidaršića uglavnom sa nezaobilaznom cigaretom... Ukratko bila je legenda grada Zagreba, baš kao i Đukica, Giovanni i ostali živopisni likovi o kojima pričaju generacije naših sugrađana.

&nbsp;

Iako nije bila rođena purgerica, naime rodila se u <strong>Celju 1929.</strong>, a u Zagreb došla 1941. za mene je bila baš to - pojam purgerice, kao da je pobjegla iz neke scene Tko pjeva zlo ne misli.

&nbsp;

Zadužila je Zagreb sa tisućama svojih fotografija koje se na svu sreću čuvaju po muzejima i u arhivu pa neće biti ugrožene kao arhiva Vivian Maier koja je skoro nestala bez da su ljudi saznali za nju.

&nbsp;

Nije čudo da je Marija Braut postala veliki fotograf kad joj je učitelj bio njen prijatelj, a kasnije i vjenčani kum, možda i najveći hrvatski fotograf <strong>Tošo Dabac</strong>. Baš on joj je gurnuo aparat u ruke i natjerao ju da ide fotografirati.

&nbsp;

Nije Marija fotkala samo Zagreb, tu su i razni drugi motivi od raznih hrvatskih gradova uključujući i ratni Dubrovnik pa do Zenice, a potegla je i preko bare pa je ulovila i <strong>New York</strong> osamdesetih gdje je također snimila bezbroj fotografija i njima definitivno zaslužila nadimak "zagrebačka Helen Levitt".

&nbsp;

Zadnjih godina viđali smo ju sa štakom kako sve teže hoda, no i dalje se trudila fotkati sa malim digitalcem koji je dobila od kćeri. Ali ako se ne varam na kraju je ipak završila u staračkom domu jer više ni štaka nije mogla pomoći u samostalnom kretanju.

&nbsp;

Prije par godina rodila se građanska inicijativa za izradom web stranice koja bi javnosti predstavila djelić Marijinog opusa jer eto grad Zagreb i njegovi kulturnjaci su očito ocijenili da ona nije zaslužila dio gradskog budžeta kojim bi dobila i svoj virtualni kutak. Tako su u ime građana uz pomoć Marije, njenih prijatelja i sponzora stranicu pokrenuli <strong>Dražen Kuljiš</strong> i <strong>Ivan Antunović</strong>, a možete ju posjetiti na adresi <a href="http://www.marijabraut-foto.hr/" target="_blank">http://www.marijabraut-foto.hr</a>

&nbsp;

Snimljen je i dokumentarac <strong>Marija hoda tiho</strong>, ali nije ga snimio HRT ako ste to na trenutak pomislili nego ekipa iz <strong>Kadra 22</strong>, ali možete ga pogledati <strong>danas na HRT 3 u 21:20</strong>.

&nbsp;

<iframe src="https://player.vimeo.com/video/55860033" width="642" height="482" frameborder="0" allowfullscreen="allowfullscreen"></iframe>

&nbsp;

Inače, naziv filma došao je od jedne Gumbekove izjave vezane za njeno tiho kretanje kazalištem za vrijeme predstava.

&nbsp;

Marija je otišla i netko treba preuzeti ulogu zagrebačkog foto kroničara. Zagreb ima puno dobrih fotografa, ali da li netko može popuniti nemirne cipele Marije Braut?

&nbsp;

Za kraj ću samo citirati Jožu Ladovića, urednika Marijine monografije Moj Zagreb:

&nbsp;


<h4>Marijin Zagreb nije grad utvrđenih vrijednosti i proknjiženih ljepota, on je Marijin. I naš ako to želimo.</h4>


&nbsp;